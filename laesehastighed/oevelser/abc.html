<!doctype html>
<html xmlns="http://www.w3.org/1999/xhtml" lang="en">
	<head>
		<meta http-equiv="Content-Type" content="text/html; charset=utf-8" />
		<title>Tekstlæser</title>
		<meta name="author" content="ato" />
		<meta http-equiv="X-UA-Compatible" content="IE=edge" >
		<link rel="stylesheet" href="text_l.css" type="text/css" />
		<script src="https://ajax.googleapis.com/ajax/libs/jquery/1.8.2/jquery.min.js"></script>
		<script src="text_l.js"></script>
		<!-- Date: 2012-08-07 -->
	</head>
	<body>
	<div id="baggrund">
   		<div id="opatekst">
       	</div>
       	
		<div id="mask">
    		<div id="tekst" value ="abc">
    			
    			<div class ="kapitel"><b> Bornholm - Uhyrerne i Almindingen. </b>
					<br/>
						Enhver bornholmer, eller for den sags skyld enhver, der nogensinde har besøgt den smukke ø i Østersøen, vil formentlig kunne skrive under på, at naturen her er noget ganske særligt. Går man dyrelivet efter i sømmene, finder man også mange mærkelige og specielle ting. Man kan for eksempel, som det eneste sted i Danmark, støde på den besynderlige bombarderbille, der skræmmer fjender væk med lynhurtige angreb med sprængstof og giftgas, som den fremstiller inde i kroppen. Man kan dog også risikere at støde på væsener, der ikke engang optræder på lærebøgernes sider om sjældne dyr. De ligner tværtimod langt mere dyr, der slet ikke burde eksistere. Et af de bedste steder at gå på jagt efter mærkelige dyr, er det store skovområde Almindingen midt inde på Bornholm. Her har gode bornholmere og ivrige turister i årenes løb set mange mærkelige væsener, fra dyr som ulve, pumaer og losser, der for så vidt er virkelige nok, men som absolut ikke burde befinde sig på Bornholm, over mystisk udseende slanger og vildtlevende skildpadder, til noget der nærmest kan sammenlignes med drager i miniformat. Indenfor den særlige gren af zoologien og folkemindevidenskaben der kaldes kryptozoologi, opererer man normalt med tre grupper dyr. OUP’ere eller Out-Of-Place dyr, det vil sige dyr, der sådan set er velkendte nok, men som dukker op på steder, hvor de ikke burde befinde sig. OUT’ere, det vil sige Out-Of-Time dyr, altså dyr der er officielt uddøde, enten totalt, eller i et bestemt område, men som alligevel insisterer på at vise sig for folk, og endelig Fab’ere, eller fabelvæsener, dyr som ikke ligner noget andet kendt levende eller uddødt væsen, men mere fabeldyr taget ud af eventyr og legender. Almindingen kan fremvise eksempler på alle tre grupper. Der er som nævnt blevet set både ulve, losser og pumaer i Almindingens skove i lighed med flere andre steder i Danmark. De bornholmske iagttagelser er aldrig blevet lige så kendte som f.eks. den jyske puma og den fynske løve, men dyrene har åbenbart været der. Hvis ikke det drejer sig om indbildning, må man gå ud fra, at dyrene er undsluppet fra fangenskab. Det samme gælder de iagttagelser af amerikanske sumpskildpadder, der også er blevet gjort i Almindingen. Lidt mere interessant bliver det, hvis iagttagelserne drejer sig om europæiske sumpskildpadder. De uddøde efter sigende i Danmark i slutningen af bronzealderen, men siden sidste halvdel af 1990’erne har man, efter en række fund af tilsynelandende vildtlevende sumpskildpadder i Midtjylland, diskuteret om denne art måske har overlevet i det skjulte alligevel. Det kan derfor godt betale sig at se nærmere efter, hvis man skulle se en skildpadde i det bornholmske. Det hele bliver dog endnu mere spændende og mystisk, når man går til den sidste gruppe. Hvad skal man for eksempel mene om de dragelignende væsener, der er blevet set flere gange i de tættere dele af Almindingen, men også i udkanten af Bastemosen og ved Ølene? De er efter beskrivelserne omkring en halv til trekvart meter lange, har store øjne og en lille men tydelig takket kam hele vejen ned ad ryggen og halen. De eneste nulevende dyr, der minder bare en lille smule om dem, er havleguanerne på Galapagos-øerne, og tuataraerne fra New Zealand, og det er svært at forestille sig, at eksemplarer af en af disse to arter på en eller anden måde skulle have fundet vej til Bornholm. Men hvad er det så? Den besøgende som en dag tager et billede af et af disse dyr, eller måske finder et ihjelkørt eksemplar, og bringer det til videnskabens og offentlighedens kendskab, vil nok opnå en vis berømmelse. Almindingens mærkeligste dyr er dog nok et underligt tykt salamanderagtigt dyr, der ved første øjekast minder om en meget stor og tyk stålorm, et dyr der i parantes bemærket er ret almindeligt på Bornholm. Nærmere eftersyn af dyret viser dog, at det har små tynde ben, en kraftig krop, og en kort tyk hale. Dette underlige væsen er kun set ganske enkelte gange, men sjovt nok har man iagttagelser af et tilsvarende væsen fra de svejtsiske og østrigske Alper. Her går det under navnet tatzelwurm. Videnskaben har dog slet ingen bud på, hvad det kan være.
					<br/>
					</div><div class ="kapitel"><b> Hammeren - Bornholmertrekanten. </b>
					<br/>
						De fleste mennesker har hørt historierne om Bermuda-trekanten, det mystiske område i Atlanterhavet, hvor skibe og fly forsvinder sporløst, hvor tiden tilsyneladende kan slå knuder på sig selv, hvor radioer bryder sammen for et godt ord, og hvor elektriske apparater og kompasser opfører sig underligt. Det er først og fremmest den amerikanske forfatter Charles Berlitz fortjeneste, at Bermudatrekanten er blevet så kendt, ogt selvom senere undersøgelser har vist, at de fleste af de dramatiske historier fra området mere skyldes Berlitz’ fantasi end virkelige hændelser, er det blevet en af nutidens mest uopslidelige myter. Men Bermuda-trekanten er ikke det eneste område af sin art i verden. Der findes et tilsvarende bornholmsk område. Det dækker den nordvestlige del af øen, og et pænt stykke af havet udfor. Tingene er ikke så dramatiske her, og det hører absolut til sjældenhederne, at fly eller skibe forsvinder sporløst, men der er ingen tvivl om, at tingene ikke er helt normale. For det første går der nemt kludder i kompasser her omkring. Det er et reelt fænomen, som formentlig skyldes de store klippemasser der er blottet i blandt andet Hammerknuden. De virker som en magnet, der forstyrrer kompasserne. Bornholmertrekanten ser dog også ud til at være det man i ufo-kredse kalder for et vindues-område, det vil sige et område med usædvanligt mange iagttagelser af ufoer og lysfænomener. Her har mange mennesker set mærkeligt ting på himlen. Nogle af historierne er meget dramatiske. I 1988 skulle en tysk turist således have set et flyvende tallerkenformet fartøj flyve ud fra Hammerknuden, gennem en stor åbning, der pludselig viste sig i klippevæggen, og året efter mente to hollandske lystsejlere at have set et tilsvarende fartøj flyve lodret op af havet en kilometers vej nordvest for Hammerknuden, og fortsætte lodret op i luften, indtil de tabte det af syne. Andre fortæller historier om mystiske lys, der udfører besynderlige manøvrer på nattehimlen, og der er sågar mennesker som fortæller, at de har set lysende kugler stige op fra sprækker i granitten. Der har iøvrigt i flere år huseret en historie om, at såvel fyrmesteren på Store Fyr som andre repræsentanter for øvrigheden naturligvis har kendskab til de mærkelige fænomener, men fra øverste sted har fået besked på, at tingene ikke må bekræftes eller bare anerkendes officielt. Som man kunne forvente af et sted med tæt kontakt og glimrende udsigt til havet, er der også set usoer, altså uidentificerede svømmende eller sejlende objekter. Nogle vil måske kunne huske de mystiske ubåde, der for år tilbage huserede i den svenske skærgård. Nogle af dem er måske nået til bornholmske farvande, men de har i så tilfælde ikke opført sig særligt diskret. I 1988 så en svensk fuglekigger, der holdt påskeferie på Bornholm, et mærkeligt ubådslignende fartøj sejle forbi Lille Fyr med meget stor hastighed. Det lå meget lavt i vandet, men bevægede sig alligevel med rasende fart. Det mærkeligste var dog, at selvom iagttagelsen blev gjort ved højlys dag, var fartøjet alligevel forsynet med at par lygter eller lyskastere, der var så kraftige, at svenskeren måtte knibe øjnene sammen, da de ramte ham, selvom fartøjet så vidt han kunne se, var mellem en halv og en hel kilometer væk fra kysten på det pågældende tidspunkt. Det er naturligvis svært at bedømme størrelser på den afstand, men den svenske turist anslog alligevel fartøjet til at være mindst 100 meter langt. Nogle af de bedste udsigtspunkter for de uforklarlige fænomener skulle være den vestlige del af Hammerknuden lige nord for Hammerhavnen, området omkring Store Fyr på den højeste del af området, og endelig Lille Fyr mod nord.
					<br/>
					</div><div class ="kapitel"><b> Hammershus - Et vindue til fortiden. </b>
					<br/>
						Resterne af Hammershus Slot er nok en af de mest imponerende ruiner i Danmark. I sine velmagtsdage må slottet have været et både imponerende og ærefrygtindgydende syn. I dag er det trods sin storhed kun en skygge af fordums pragt. Som så mange andre store bygningsværker der er blevet forladt, er det endt som et åbent stenbrud for omegnens beboere, der har brugt det som råmateriale til deres egne huse og byggerier. I dag er ruinen fredet, og den er altid et besøg værd. Her kan man virkelig mærke historiens vingesus. Ikke mindst når der afholdes middelaldermarkeder med ridderopvisninger og lignende. Nu er der jo endnu ingen, uden for romaner og science-fiction film, der har opfundet en tidsmaskine, men der er alligevel noget, som tyder på, at fortiden ikke er så uigenkaldeligt borte som man skulle tro, når man befinder sig på Hammershus. Nutidens guider er vældigt dygtige til at gøre fortiden levende, men de har en lidt mere spøgelsesagtige kollega i den gamle ruin, og han har nogle helt usædvanlige evner. I 1956 besøgte en overbetjent fra Hasle Hammershus. Det foregik på en varm sommerdag, så efter en tur rundt i ruinerne lod betjenten sig friste til en lille lur i skyggen af de gamle mure. Han begyndte at drømme, og det var en meget mærkelig drøm, for han blev mødt af en ældre mand, der tilbød at vise ham rundt på Hammerhus. Det var dog ikke nutidens ruiner overbetjenten fik at se, men et Hammerhus fyldt med soldater og andre mennesker i fuld aktivitet. På en eller anden måde var overbetjenten blevet ført flere hundrede år tilbage i tiden. Ingen af de mennesker overbetjenten mødte på sin vej tog dog nogen notits af ham, og hans mystiske guide forsvandt lige så brat som han var dukket op, hvorefter den gode politimand vågnede fra sin lur. Hvis overbetjenten var den eneste, der havde mødt den mystiske guide, kunne man godt kalde det hele for indbildning, men faktisk har en del mennesker haft samme oplevelse, og sjovt nok sker det som oftest i september. Hvorfor er der dog ingen der ved. En del af de mennesker som har mødt den mystiske guide i drømme, har sjældent fortalt historien til andre, og det er som regel først når de hører, at de ikke er de eneste som har haft den samme oplevelse, at de tør fortælle om det. Helt så dramatisk behøver det dog ikke at være, når tiden omkring Hammerhus flimrer. I årenes løb er der også blevet indsamlet en del beretninger fra folk, der har prøvet noget i retning af det, der overgik en 12-årig københavnsk skoledreng, som besøgte Hammershus i sommeren 1972. Drengen var på feriekoloni, og selvom han savnede sin familie meget, var han meget optaget af ruinerne. Det var midt på sommeren, og det var meget varmt, så på et tidspunkt satte han sig med ryggen op mod en af de mure, der vender ud mod vandet. Flere af dem har gamle vinduesåbninger, og det var en af disse åbninger, der på et tidspunkt fangede hans blik. Drengen havde siddet lidt og kigget frem og tilbage, og frydet sig over det klare vejr, men da han et øjeblik skævede til siden ud af den gamle vinduesåbning, opdagede han, at der ude over havet tilsyneladende hang en tynd flimrende dis. Det så lidt mærkeligt ud, så drengen vendte sig om for at se ordentligt efter, og i samme øjeblik var det som om en eller anden havde trukket en dyne ned over hans ører. Alle lyde blev underligt dæmpede, og både havet og den del af kysten der kunne ses gennem vinduet, virkede mærkeligt slørede. Drengen kunne se et skib ligge og vugge ude på havet, men det virkede mørkt og beskidt. Det lignede slet ikke nogle af de sædvanlige lystsejlere. Mærkeligt nok kunne han ikke se stien der fører ned til Løvehovederne, og der var heller ingen mennesker. Det hele virkede så underligt, at drengen rejste sig op for at se over muren, og få et bedre udsyn, men da han kiggede den vej ud, var disen lettet, det mørke skib var væk, og der var masser af mennesker på vej ned ad stien mod Løvehovederne. Drengen prøvede forsigtigt det gamle vindue igen, men denne gang så alt normalt ud. Han var i mange år overbevist om, at han havde oplevet en eller anden form for luftspejling, og fortalte ikke nogen om sin oplevelse, før han blev voksen.
					<br/>
					</div><div class ="kapitel"><b> Madsebakke - Sten og stjerner. </b>
					<br/>
						Helleristninger er noget nær en bornholmsk specialitet. De findes også andre steder i Danmark, men på Bornholm er der særligt mange. I helleristninger er der hugget figurer i form af streger ud på klipper eller løse sten. De har formentlig oprindeligt været malet, men i dag er der sjældent spor af farve tilbage. Mange steder har man dog malet tegningerne op for at gøre dem tydeligere. Helleristningerne motiver er som regel ret enkle. De forestiller skibe, hjulsymboler, måske skjolde og enkelte menneske- eller dyrelignende figurer, samt en række fodspor. Tegningernes præcise funktion er ukendt, men de har formentlig alle sammen haft en eller anden form for religiøs betydning. Helleristningerne stammer fra bronzealderen, og hvis man står overfor disse tegninger, kan man godt få en fornemmelse af, at de er anbragt fuldstændigt tilfældigt, men det er faktisk slet ikke tilfældet. Bronzealderens mennesker har tilsyneladende haft en detaljeret viden om astronomi, for tegningerne er anbragt med en imponerende præcision på klipperne. Et af de flotteste eksempler på sådanne helleristninger finder man på Madsebakke uden for Allinge. Det er det største helleristningsfelt i Danmark. Her kan man se ikke mindre end 10 skibe, 7 fodspor, forskellige hjultegn og et stort antal hulninger eller skålgruber. Har man et kompas og en almanak med sig, kan man få meget tid til at gå med at gå helleristningerne efter i sømmene, og måske tænke lidt over hvor meget man havde styr på himmelegemernes bevægelser og områdets geografi for næsten 3000 år siden. Tager man skibene på Madsebakke, vil man for eksempel finde, at ikke mindre end tre af dem sejler præcis i den retning, som solen går ned ved midsommer. To andre skibe er drejet 10 grader for langt mod vest til at passe med solnedgangen. Til gengæld sigter de præcis mod den bakke, hvor Hammershus slotsruin ligger i dag. To andre sejler direkte mod pynten ud for Gudhjem, og et enkelt vender mod Rutsker Kirke. Og endelig er der to, som har retning mod lidt fjernere himmelstrøg. Det ene mod Simris i Skåne, hvor der ligger et andet stort helleristningsfelt, og det andet mod Sandhammeren på Skånes kyst, som i klart vejr kan ses fra Bornholm. En slags vejvisere, så man hjemmefra kunne tage bestik af den retning man skulle sejle i, for at nå frem til nabolandet? Hjulsymbolerne på Madsebakke er heller ikke så tilfældigt udformede og anbragt som man måske skulle tro. I flere af dem peger den ene eger mod solens opgangssted ved midsommer, og et af symbolerne er opdelt i 16 felter, hvilket har fået nogle til at mene, at det må dreje sig om verdens ældste kompas, ikke mindst fordi det også er blevet udhugget med meget stor præcision. Hvad der ville svare til NØ stregen i et moderne kompas peger direkte mod solens opgangssted ved midsommer, og hvis man anbringer en skyggegivende genstand under kompasset på denne dag, vil skyggen ved middagstid gå præcis gennem dets nord-syd linie. Det er straks sværere at give en forklaring på hvad de mange skålgruber og de mærkelige fodlignende aftryk har haft af funktion. En del af dem er anbragt i grupper, der minder om stjernebilleder, og det har fået nogle til at foreslå, at det er primitive stjernekort. Man kan genfinde nogenlunde de samme kombinationer af hulninger i flere forskellige helleristningsfelter, så ideen er måske ikke så usædvanlig, som den lyder. Meget kunne altså tyde på, at det der i første omgang ligner en samling symboler med religiøs betydning også har haft en vigtig praktisk funktion, som en blanding af almanak, stjernekort og navigationsinstrument, hvor man kunne planlægge sine rejser, inden man drog afsted.
					<br/>
					</div><div class ="kapitel"><b> Østerlars Rundkirke - På sporet af tempelridderne. </b>
					<br/>
						Østerlars Rundkirke er ikke alene en af de mest imponerende, men også en af de mærkeligste kirker i Danmark. Dens tykke mure og små vinduer har i mange år været set som et tegn på, at den oprindelig blev bygget som fæstning i lige så høj grad som kirke, og at for eksempel de tykke runde mure var designede til at kunne modstå angreb fra en rambuk. Men ser man nærmere på kirkens udforming og placering, er det i bund og grund en mærkelig fæstning. Hverken Østerlars eller nogle af de andre bornholmske rundkirker ligger anbragt på særligt velegnede steder, hvis de skal kunne forsvare noget. De ligger på helt flade områder, eller ligefrem for foden af bakker. Men hvis de ikke er fæstninger, hvad er de så? Meget tyder på, at en af middelalderens mest magtfulde og vel nok mest omtalte ridderordener, tempelherrerne, har spillet en rolle i bygningen og placeringen af såvel Østerlars som de andre bornholmske rundkirker. I årene fra 1161 til 1167 opholdt den danske biskop Eskil sig i Clairvaux klosteret i Frankrig, hvor han formentlig sammen med Bernard af Clairvaux og tempelherrernes stormester Bertrand de Blanchefort planlagde en række korstog i det baltiske område. Korstog kræver omfattende forsyningslinjer og lagre, og derfor skulle der anlægges lagerbygninger i og omkring Østersøen, og hvilket bedre sted kunne man tænke sig til det, end Bornholm? Og hvis man så samtidig kunne bruge lagerbygningerne som kirker, kunne man måske skjule deres virkelige formål. Der er ingen tvivl om, at rundkirkerne er anlagt med stor præcision. De er på ingen måde drysset tilfædigt ud over landskabet, og derfor kan de næppe være bygget udelukkende af lokalbefolkningen. De må have fået hjælp udefra af folk med stor viden om astronomi. Studier af nogle meget små åbninger i murene på Østerlars Kirke, som hidtil har været opfattet som skydeskår, viser at de i virkeligheden er pejlemærker til de steder på horisonten, hvor Solen står op og går ned ved henholdsvis midvinter og midsommer. På anden sal i kirken er det for eksempel ret påfaldende, at der kun er to åbninger. Den ene er et meget stort vindue, og den anden en smal spalte. Denne spalte svarer meget nøje til en tilsvarende åbning i den hule søjle i midten af kirken. Står man her inde og kigger ud gennem disse to små åbninger, vil man se solen stå op ved midvinter. Tempelherrerne var store tilhængere af orden og symmetri, og hvis man studerer et kort over Bornholm nærmere, kan man også se, at såvel rundkirkerne som en række af Bornholms øvrige kirker er anbragt efter en meget præcis plan, med Østerlars Kirke som centrum. Man kan dog undre sig over hvorfor denne kirke er så vigtig, og hvorfor kirkerne blev anbragt som de gjorde. Hvis man skulle forsyne skibe, ville det nemmeste dog være, at anbringe lagrene langs kysterne, så det var nemt og hurtigt at komme til dem. Her kommer en anden og vigtig del af historien om tempelherrerne ind i billedet. Legenden siger, at tempelherrerne i mange århundrede har vogtet over en særlig skat, som de har skjult et eller andet sted. Måske er det Pagtens Ark, som de fandt i en hule under Tempelbjerget i Jerusalem, eller måske er det et hemmeligt arkiv af religiøse dokumenter, som udgør grundlaget for såvel den jødiske som den kristne tro. Der har i tidens løb været fremsat mange forslag til hvor tempelherrernes skat befinder sig: det sydlige England, Skotland, Ethiopien og mange andre steder. En mulighed kunne også være Bornholm. I Middelalderen var Danmark en af de yderste afkroge af Europa, fjernt fra de kirkelige centre i Mellem- og Sydeuropa, et sted hvor ikke ret mange ville tænke på at søge efter tempelherrernes hemmelighed. Hvis det nu er tempelherrerne, der har stået bag bygningen af rundkirkerne, er det rimeligt at tro, at de har skjult et eller andet på stedet. Almindelige arkæologiske undersøgelser har endnu ikke afsløret noget, men en undersøgelser af gulvet i Østerlars rundkirke med jordradar i begyndelsen af 2001 afslørede, at der faktisk befinder sig en hemmelig krypt, eller i det mindste et hulrum, under kirkens gulv. Hulrummet er over 10 m langt og 3 meter højt. Her er der plads til mange skatte. Endnu er der ingen der har undersøgt hulrummet, eller bare fået tilladelse til at gøre det. Det er muligvis et naturligt dannet hul i undergrunden, men det er omvendt meget regelmæssigt, og derfor formentlig menneskeskabt.
					<br/>
					</div><div class ="kapitel"><b> Dallund, Fyn - Spøgelseshundene. </b>
					<br/>
						Oberst Günther Frederik von Finecke var vist nok i bund og grund en kedelig karl. Da han sad som herren til Dallund Gods ved Søndersø på Nordfyn i begyndelsen af 1700-tallet, var han ihvertfald ikke altid lige populær. Han satte ganske vist gang i store byggeprojekter på godset. Der blev om- og tilbygget i stor stil, og det gav da arbejde til mange håndværkere, men det var også så dyrt, at der var almindelig lokal enighed om, at det kun kunne lade sig gøre med Djævelens hjælp. Obersten måtte som så mange andre før ham have solgt sin sjæl til Fanden selv, til gengæld for penge, magt og fremgang. Men man skal jo være forsigtig med hvem, man går i kompagniskab med, og i særdeleshed hvis det er Fanden. Det er som regel ham, der får det sidste ord. Noget kunne tyde på, at de lokale fynboer havde ret, for da obersten fyldte 40, skete der en voldsom forandring med hans humør. Fra at være en stolt, hård og selvsikker mand, blev han forvandlet til en nervøs og skrækslagen skygge af sig selv, der ikke turde være alene, og som insisterede på, at der altid skulle sidde en bevæbnet vagt uden for hans soveværelse om natten. Det gik nogenlunde i en periode, men en dyster nat i 1729 døsede vagten hen et øjeblik, og det var nok til, at mørkets magter kunne få fat i obersten. To store sorte hunde med lysende øjne og flammer ud af gabet kom farende ind i værelset, greb von Finecke og daskede ham til døde mod væggene i værelset. Derefter forsvandt de ud over Søndersø med hans sjæl med direkte kurs mod Helvede. Mærkeligt nok tog oberstens søn ikke ved lære af sin fars endeligt, for han stod vist også på lidt mere god fod med Fanden end godt var. Til gengæld var han selv klar over hvor det bar hen, og at der ikke var noget at gøre. Da hans tid kom, blev han da også afhentet på en noget mere standsmæssig måde. Der rullede nemlig en sort karet, forspændt med sorte heste op foran Dallund en sen aften. Den tog den næste generation von Finecke med sig samme vej, som de sorte hunde havde gjort det. Lokale legender vil vide, at indtil flere mennesker så den flammende karet suse hen over Søndersø. Historien slutter naturligvis ikke her, for ikke alene obersten og hans søn blev dømt til at vandre rundt på Dallund til evige tid, de to sorte hunde holder også til i området. Obersten og sønnen er såmænd fredelige nok. De ankommer i sene nattetimer med hver sin karet til slottet, hvorefter de vandrer rundt på gangene og inspicerer deres gamle besiddelser. Det er straks værre med de sorte hunde, der holder til i parken omkring Dallund. De holder sig formentlig parat til at tage sig af andre kedelige typer, hvis der skulle dukke sådan nogle op på Dallund igen. Man skal ikke bryde sig om at møde disse to hunde, for det betyder nemlig død og ulykke, enten for en selv, eller også for ens nærmeste. I 1934 skulle en 17-årig pige fra Odense have mødt to store sorte hunde med lysende øjne uden for Dallund. De gjorde hende ikke noget, men satte sig bare på stien foran hende, og betragtede hende længe og indgående. Pigen var naturligt nok noget rystet, da hun tog hjem og fortalte sin familie om den mærkelige hændelse. De grinede til at begynde med af hende, men to uger senere blev pigens mor alvorligt syg, og en måned senere døde hun. Pigen fastholdt til sin dødsdag i 1982, at hun virkelig havde set de mærkelige hunde, og at det ikke var noget hun havde bildt sig selv eller andre ind. Hundene skulle også være set igen i 1956 og i 1968, og muligvis også en gang midt i 80’erne. Overtro eller indbildning? Hvem ved – men måske skal man være lidt forsigtig med at gå tur efter mørkets frembrud i parken omkring Dallund.
					<br/>
					</div><div class ="kapitel"><b> Fraugdegård - Spøgelsespræsten. </b>
					<br/>
						Hvis man holder af danske salmer, vil navnet Thomas Kingo uden tvivl være yderst velkendt. Kingo, der levede fra 1634-1703 var et yderst produktivt menneske, udover at være præst, var han også en af Danmarks flittigste salmedigtere, og han har sat sig spor i den danske salmebog der holder den dag i dag. Thomas Kingo ejede i en årrække herregården Fraugdegård sydøst for Odense, og her holdt han meget af at opholde sig, så meget, at han faktisk ikke helt har sluppet kontakten med stedet. En stakkels oprevet tjener kunne for eksempel en gang meddele et helt middagsselskab, at han netop havde set en meget bleg præst sidde inde i studereværelset i færd med at blade i en stor bog. Det turde være overflødigt at nævne, at præsten naturligvis var forsvundet, da man undersøgte sagen nærmere, men ingen af de tilstedeværende var i tvivl om, at det var Thomas Kingo, som havde vist sig. Man risikerer også at møde den gode præst i parken der omgiver Fraugdegård. Her gik han ofte ture, måske for at søge inspiration til sine mange salmer og andre digte, og det gør han tilsyneladende stadigvæk, for der kendes flere eksempler på folk, som har mødt en præst, der vandrer langsomt rundt på parkens stier, mens han mumler for sig selv, uden tilsyneladende at ænse nogle af de andre mennesker, han møder på sin vej. Som regel forsvinder han sporløst, hvis man forsøger at tale til ham, eller også passerer han bag et træ, og dukker aldrig frem på den anden side. Når det er en så flittig digter som Kingo, der går igen, er det heller ikke underligt, at man ind imellem også kan høre det spøgelsesagtige ekko af nogle af hans digte. Hvis vinden er i det rigtige hjørne, er der efter sigende visse steder i parken, hvor man svagt kan høre en stemme fremsige salmevers. Måske er det Kingo, der stadig deklamerer sine værker, og prøver at få versefødderne til at passe. En anden af Fraugdegårds tidligere ejer, Thomas Widkier, der døde i 1765 har hellet ikke sluppe kontakten med den gamle herregård, men han er tilsyneladende endt på et lidt varmere sted end den gode Kingo, for når Widkier viser sig, er det på en hest med gloende tunge, og den slags ridedyr har det jo med at komme fra de nedre regioner. I det hele taget har det mystiske og det overnaturlige gode kår omkring Fraugdegård. Holde Kilde, der ligger i parken ved Fraugdegård er for eksempel forsynet med en særpræget pyramideformet overbygning, og den skal man altid sørge for er velholdt og i god stand, for ellers kan der ske de forfærdeligste ting. Den viden har man haft i flere hundrede år, men den var åbenbart gået i glemmebogen i 1930, da Fraugdegård ikke alene blev ramt af en række voldsomme stormskader, men også en mystisk sygdom, der gjorde beboere og arbejdere på herregården syge. Ingen kunne helt forklare hvad der foregik, men på et vist tidspunkt opdagede man, at kildens overdækning var faldet fra hinanden. Hvem der så kom i tanke om det gamle sagn vides ikke, men faktum er, at sygdommen forsvandt med det samme, da kildens tag blev repareret. Siden har det altid været i god stand. Man kan måske ikke ligefrem tale om en forbandelse, men et par mennesker der så sent som i 1990’erne havde forsøgt sig med at tage en lille bid af taget med hjem som souvenir, efter de havde hørt om dets mystiske evner, blev i løbet af meget kort tid ramt af så mange mystiske uheld, at de skyndsomt bragte de stjålne stykker tilbage igen, hvilket i begge tilfælde fik uheldene til at høre op.
					<br/>
					</div><div class ="kapitel"><b> Harridslevgård - Røverborgen. </b>
					<br/>
						Det siges at man på mørke efterårs- og vinternætter, når stormen suser i træernes grene, kan se et svagt lys gløde omkring toppen af tårnet på Harridslevgård. Lyset er ikke af denne verden. Det er de sidste spor af et af de mere dramatiske kapitler i Harridslevgårds fortid, da slottet var beboet af røvere, som på mørke nætter tændte lys i tårnet for at lokke skibe så tæt ind til kysten, at de strandede, og kunne plyndres af røverne. I dag ligger Harridslevgård højt hævet over det smukke fynske landskab uden for Bogense, men på røvernes tid kunne man sejle helt hen til borgen via en vig, der idag er blevet til tørt land. Som tiden gik blev røvernes aktiviteter så voldsomme og så åbenlyse, at egnens beboere sendte bud til kongen og bad ham om hjælp. Kongen mødte op med sine mænd, og blev inviteret til gæstebud af røvernes lumske leder, der efter sigende havde planlagt at myrde kongen under festen. Gæsterne blev anbragt, så de hver havde en røver ved siden af sig, og derefter blev et fornemt måltid serveret. Tingene gik dog ikke helt som røvernes leder havde planlagt, for midt under måltidet gav kongen signal til sine mænd, som hver især trak deres våben og dræbte den røver de sad ved siden af. Kongen selv tog sig af røvernes leder. Desværre fortæller historien ikke noget om hvem røvernes leder egentlig var, eller for den sags skyld hvad det var for en konge, der på så kontant vis nedkæmpede problemerne. Det skyldes muligvis, at historien ikke har nogen bund i virkeligheden, men er opstået som et lokalt eventyr, der dog har været så udbredt, at Harridslevgård i mange år var kendt som ”røverborgen”. Derimod er der ingen tvivl om, at det var den rene skinbarlige virkelighed, da adelsdamen Anna Lykke, som ejede Harridslevgård midt i 1600-tallet, havde en affære med Christian d. IV’s søn Christian. Kongen var rasende over forbindelsen, og forsøgte sig med at arrestere Anna Lykke. Den danske adel blev imidlertid så opbragt over sagen, at han måtte løslade hende. Han forlangte dog, at hun fra nu af kun opholdt sig på Harridslevgård. Christian d. IV er kendt for mange ting, men det er sjældent man hører så meget om, at han faktisk var en af Danmarkshistoriens ivrigste heksejægere. Det var i den forbindelse han så sin chance til at få hævn over Anna Lykke. Ved hjælp af oplysninger fra en af Anna Lykkes tidligere tjenestefolk fik kongen Anna Lykkes anklaget for hekseri, eller rettere for at have fået en gammel kone, en troldkvinde ved navn Lamme Heine til at forhekse prins Christian, så han indlod sig med hende. Sagen kom for retten i flere omgange, men det var så tydeligt, at det var den fornærmede konge, der stod bag det hele, at ingen myndighedsperson ville dømme Anna Lykke. Til sidst måtte kong Christian meget mod sin vilje lade sagen falde, og Anna Lykke være i fred. Hun levede derefter lykkeligt til sine dages ende, som der står i eventyrerne, hun døde i 1641. Helt så godt gik de ikke for Lamme Heine – hun blev halshugget. Med en så dramatisk fortid er det ikke underligt, at Harridslevgård også er velforsynet med spøgelser. Mærkeligt nok ser man ikke så meget til Anna Lykke, selvom der efter sigende har været en del pusleri i en af de festsale hvor hun yndede at more sig med prins Christian. Det værste spøgelse man kan møde er dog en af slottets tidligere herremænd. Det vides ikke helt hvem det drejer sig om, men han er ikke til at tage fejl af. Han er iført fornem uniform og en stor bredskygget hat, og så er hans øjne iøvrigt gloende. Det er ikke spor rart, hvis han kaster sit blik på en. Tidligere vandrede herremanden rundt i Harridslevgårds tårn, men så sent som i 1998 skulle han være blevet set en sen aften for foden af den banke, som slottet ligger på. Han skræmte næsten livet af et ungt par, der midt i et forelsket kys, pludselig blev klar over, at de ikke var alene. Da de vendte sig mod den ubudne gæst, stirrede han bistert på dem, lettede på hatten og forsvandt.
					<br/>
					</div><div class ="kapitel"><b> Hvedholm - Den grønne arm. </b>
					<br/>
						Spøgelser kan antage mange mærkelige former og typer, men få er mærkeligere end de to, der hjemsøger Hvedholm Slot på Sydvestfyn. Her kan man nemlig riskere både at møde en lille sort puddelhund, og en afrevet arm. Specielt den afrevne arm er en specialitet. Det eneste andet sted i verden, hvor man også kan risikere at møde en løs spøgelsesarm er på Tower-fæstningen i London. Spøgelseskendere vil vide, at det drejer sig om spøgelser, som ikke har kraft eller energi nok til at manifestere andet end den pågældende arm, muligvis fordi armen er særlig vigtig, eller simpelthen fordi de er blevet slidt. Det er meget karakteristisk for mange spøgelser og spøgelsesberetninger, at fænomenerne er blevet svagere med årerne. Måske fordi den energi der danner spøgelserne efterhånden er blevet fortyndet eller spredt så meget, at den ikke længere kan registreres, eller fordi nutidens voldsomme strålingsniveau fra alt fra mobiltelefoner over radiosendere til tv, fylder atmosfæren med så mange forstyrrelser, at et stakkels gammelt spøgelse ikke har mange chancer. Spøgelsesarmen på Hvedholm har iøvrigt en særdeles mærkelig vane, idet den først og frmmest har vist sig i forbindelse med større middagsselskaber, hvor den bliver rakt ind over bordet, som om den vil tage et eller andet, hvorefter den forsvinder. I betragtning af, at Hvedholm idag drives som en kombination af hotel og restaurant, skulle man tro, at armen viste sig hele tiden, men den er så vidt vides ikke blevet set i mange år. Hvem armen egentlig tilhører er mere usikkert, men da den er klædt i lysegrøn silke med kniplingskant, er det uden tvivl en fin person, måske en af de gamle Braher, der hviler under Horne Kirke, og som i århundreder har ejet Hvedholm. Et af Hvedholms mere besynderlige spøgelser, er den lille sorte puddelhund, der af og til viser sig i kapellet. Det er uvist, om det er genfærdet af en tidliger levende puddelhund, eller om det er en af Hvedholms tidligere beboere, der viser sig i denne skikkelse. Men der er ingen tvivl om, at det er en hund noget ud over det sædvanlige. Ikke alene har den en fantastisk evne til at dukke og og forsvinde igen uden varsel. Den er også istand til at gå tværs igennem faste genstande. Det er sandsynligvis den samme hund som ind i mellem også viser sig uden for Hvedholm. I 1998 mødte en 22-årig norsk pige således en lille sort hund uden for Hvedholms mure. Hun var glad for hunde, og syntes den så venlig ud, så hun bøjede sig ned for at kalde den til sig, og for at klappe den. Mærkeligt nok virkede det som om hunden slet ikke hørte hendes kalden. Den reagerede faktisk overhovedet ikke på hendes tilstedeværelse, men travede bare lige ud, direkte hen imod hende. Pigen fortalte senere, at hun faktisk blev ilde til mode over hundens mærkelige opførsel, men at hun besluttede sig for at ignorere den på samme måde, når den nu ikke ville ”snakke”. Det helt store chok fik hun først, da hunden stadig uden at ænse hende, gik videre og lige igennem hendes ben. ”Det føltes som om jeg havde stukket begge ben ned i et kar med iskoldt vand, og da jeg vendte mig om for at kigge efter hunden, var den væk, sporløst forsvundet.” Der er ikke noget at sige til, at pigens forhold til hunde var blevet noget køligere efter den oplevelse. Og at hun, da hun senere vendte hjem til Norge, ikke kunne udvise den store begejstring, da hendes bror præsenterede hende for en sort puddelhund han netop havde købt.
					<br/>
					</div><div class ="kapitel"><b> Langesø - Lindorme og søslanger. </b>
					<br/>
						Man bør træde varsomt, når man bevæger sig op gennem alléen, der fører til Langesø, for her, dybt nede under jorden ligger en lindorm og sover, og den venter kun på en undskyldning for at vågne op og jævne Langesø med jorden. Lindorme er meget særprægede væsener. De er nært beslægtet med drager, men har form af kæmpespore slangelignende væsener, der har en forbavsende stor forkærlighed for at ødelægge kirker og lignende store bygninger. For kirkernes vedkommende sker det ved, at de lægger sig hele vejen rundt om bygningen, bider sig selv i halen, og klemmer til, indtil kirkens mure styrter sammen. Slotte og herregårde foretrækker de at ødelægge ved at grave sig ned under dem, og lave så meget uorden i jordlaget, at bygningerne styrter sammen. Det er sin sag at slippe af med en lindorm, for der er ikke ret meget der kan skade, eller endsige dræbe den. En mulighed er at opfostre en tyr, udelukkende på sødmælk. Det vil få tyren til at blive usædvanlig stor og stærk, og når man slipper den løs på lindormen, er det slut med dens ødelæggelser. Tyren mister dog som regel livet i kampens hede, men i det mindste er man fri for enorme slanger med hang til at ødelægge gårde og kirker. Hvis man skulle have lyst til at se hvordan en sådan kamp ser ud, kan man besøge Rådhuspladsen i København, hvor det berømte dragespringvand netop viser et tyr i kamp med en lindorm, som ganske vist langtfra er stor nok til at kunne ødelægge en kirke. Den slags beretninger er jo som taget ud af et folkeeventyr, men det er måske ikke ren indbildning, for i den nærliggende sø sker der sære ting. Legenden fortæller, at lindormen tager sig en svømmetur hver nat, og faktisk er der mennesker som mener, at det har set et stort svømmende væsen i søen. Søslanger er ikke noget ukendt fænomen i Danmark, selvom de fleste har en tendens til at tro, at det kun er noget man finder i den skotske sø Loch Ness. Men uanset om det er i Skotland, Canada, Sverige eller lille Danmark, er der en forbavsende lighed mellem de væsener, som folk påstår de har set. Der er som regel tre muligheder: Enten ser folk en stribe pukler eller bugtninger på en lang slangeformet krop, der lige stikker op over vandoverfladen. Disse pukler bevæger sig altid hen over søen, som om det dyr der formentlig befinder sig nedenunder dem, svømmer fremad i rask fart. Nogle gange standser puklerne op, og så dukker en lang slank hals med et lille, ofte hestelignende hoved op af vandet foran. I disse situationer bruger dyret som regel et stykke tid på at se sig omkring, hvorefter det dykker ned under søens overflade igen, og forsvinder. Den sidste mulighed er et fænomen, der populært går under navnet ”den omvendte robåd”. I det tilfælde ser man noget, formentlig ryggen af et stort dyr, der nærmest ligner en robåd, som driver omkring med bunden i vejret. I Langesø, hvor det jo drejer sig om intet mindre end en lindorm, har folk naturligvis set puklerne eller bugtningerne, og i to tilfælde også dyrets hoved eller hals. Man kunne være tilbøjelig til at afvise alle historierne som indbildning, men så sent som i 1999 var der faktisk en skovtursgæst, som mente han havde set et stort dyr stikke hovedet op over vandet. På den anden side er skovene omkring Langesø nogle af Danmarks mest velbesøgte, så hvis der virkelig var noget i søen, skulle man tro, at det var blevet set noget oftere, og at man for længst havde fundet ud af hvad det var. Men man kan jo aldrig vide, så hvis vejen falder forbi Langesø en sen aften, eller måske en tidlig morgen, hvor lindormen, eller hvad det nu er, ikke er gået til ro endnu, ville det nok være en ide at holde øjnene åbne og kameraet klar til skud.
					<br/>
					</div><div class ="kapitel"><b> Skamby Kirke - Troldefod og pesttjørn. </b>
					<br/>
						Ved første øjekast ligner Skamby Kirke og dens kirkegård mange andre tilsvarende steder i Danmark, men det skal man ikke lade sig narre af. Her har mærkelige væsener holdt til, og man kan se et minde om en af de uhyggeligste perioder i Danmarkshistorien. Som enhver ved er trolde ikke meget for kristendom og al den slags tøjeri, så da Skamby Kirke i sin tid skulle bygges, er det ikke noget under, at den lokale trold blev i ganske overordentligt ubehageligt humør. Hver eneste gang de stakkels beboere i Skamby gik hjem for at spise efter en god dags arbejde, hvor de var nået et godt stykke videre med deres nye kirke, mødte trolden op om natten, og trampede rundt, så murene væltede. Hver morgen måtte de hårdt prøvede arbejdere begynde forfra, så man kan godt forstå, at de efter flere uger på denne maner, var ved at tabe modet og troen på, at de nogensinde skulle få deres kirke. Hele sagen med trolden fik først en ende, da en vis og forstandig gammel mand foreslog, at kirken skulle bygges i korsform. Det blev lidt af et chok for trolden, da den som sædvanligt mødte op næste nat for at vælte det hele. Til troldens store overraskelse kunne den ikke vælte så meget som bare en enkelt lille sten. Den rasede og brølede, sparkede og regerede, men lige meget hjalp det – kirkemurene stod urokkeligt fast. Til sidst måtte den traske hjem med uforrettet sag. Fra den dag gik det rask fremad med byggereit, og murene skød i vejret i en vældig fart. Men trolden havde altså ikke givet op endnu. Efter at have sundet sig en tid, gik den til angreb endnu en gang. En særlig mørk og dyster nat tog den et ordentligt tilløb – helt ude fra kysten et sted, er der nogle, der siger, og gav kirken det kraftigste spark dens troldeben kunne levere. Jorden rystede hele vejen til Odense, murene gyngede og træerne skælvede som i stormvejr, men murene holdt, og kirken blev stående. Så måtte selv en dum og brutal trold indse, at den var overvundet. Den gik nedbøjet hjem og lukkede sin troldehule efter sig, og siden har ingen, hverken i Skamby eller andre steder, set det mindste til den. Et eventyr vil mange måske mene, men ikke uden spor i virkeligheden. Hvis man går en tur rundt om kirken, og ser lidt nærmere på gavlmuren i den nordre kapelarm, er det tydeligt, at her engang er sket noget voldsomt. En kolossal fordybning i den nederste del af muren har en umiskendelig lighed med et fodaftryk, og det er efter sigende mærket efter troldens sidste forgæves forsøg på at vælte kirken. Videnskabsmændene har sikkert en anden og langt mere prosaisk forklaring, der handler om erosion og geologiske kræfter, men den er ikke nær så meget sjov ved. Den høje ranke hvidtjørn, der står lidt for sig selv midt på kirkegården, er det andet vidnesbyrd om dramatiske begivenheder omkring Skamby Kirke. Det er en såkaldt pesttjørn eller pesttorn, og den er plantet oven på en pestkule, en fællesgrav for ofrene for pesten, eller den sorte død, der ramte Danmark i 1349. I nogle tilfælde hærgede sygdommen så voldsomt, at der ikke var tid, eller for den sags skyld mandskab til at foretage ordentlige begravelser. Alle de døde blev derfor smidt i et stort hul, hvor efter man hældte læsket kalk over dem, og dækkede det hele til igen. Når folk havde fyldt sådan en grav, var det skik at plante en hvidtjørn oven på. Den havde magt til at holde det onde væk, og forhindre, at de mange, som ikke var blevet begravet på ordentlig kristen vis, vendte tilbage for at spøge. Senere tiders arkæologiske undersøgelser har faktisk vist, at pesttjørnen står oven på et tykt lag af skeletrester. Træet der vokser på stedet i dag, er ganske vist ikke det oprindelige, det er skiftet ud flere gange sidenhen, men skeletterne er der stadigvæk.
					<br/>
					</div><div class ="kapitel"><b> Stubberup Kirke - Marsk Stigs begravelse. </b>
					<br/>
						Sagen om mordet på den danske konge Erik d.5, også kendt som Erik Klipping, i november 1286 i Finderup Lade ved Viborg, er en af danmarkshistoriens ældste og bedst kendte mordgåder. Trods såvel samtidens som mange følgende historikere og forfatteres anstrengelser, er mordet aldrig blevet fuldt opklaret. I 1287 blev marsk Stig Andersen Hvide og en række andre ganske vist dømt for mordet, og derfor erklæret fredløse, men om de virkelig stod bag mordet, er stadig usikkert. Masrk Stig måtte flygte til Norge, men vendte senere tilbage til Danmark i norsk tjeneste, hvor han blev øverstbefalende på fæstningen på øen Hjelm, der ligger i det vestlige Kattegat ud for Djurslands kyst. Og her ville skæbnen det så ironisk, at den gode marsk selv endte sit liv på mystisk vis. I 1293 var han sammen med en gruppe af sine mænd sejlet til Djursland, hvor han var gået på jagt. Det var forløbet efter planerne i et stykke tid, men pludselig under en voldsom vildsvinejagt, blev marsken dårlig, tog sig til siden og faldt af hesten. Da hans mænd nåede frem til ham, var han allerede død. Med moderne medicinsk viden i baghovedet ville det være nærliggende at tro, at han ganske enkelt døde af et hjerteanfald, men i slutningen af 1200-tallet må de have virket som Guds hånd, der havde slået marsken til jorden. Hvad der skete i det næste timer og dage står hen i det uvisse, men på dette tidspunkt kommer Stubberup Kirke ind i historien. Det fortælles nemlig, at et mystisk skib nogen tid senere ankrede op ved kysten ud for kirken. En båd blev roet i land, og en lille gruppe mænd bar derefter en ligkiste op til kirken. Lidt senere blev den lokale præst vækket ved en voldsom banken på døren. Det var en gruppe tilhyllede mænd, som forlangte, at præsten skulle følge med over i kirken og forrette en begravelse. Da præsten nåede over i kirken, stod han overfor en kiste dækket med et meget smukt og kostbart stykke fløjl. De mystiske mænd havde allerede fjernet nogle af stenene i kirkegulvet og gravet en grav, men de ville ikke fortælle præsten hvem den døde var. Og de rådede ham iøvrigt til at glemme alt som sagen, så snart begravelsen var overstået. Præsten holdt så vidt vides tand for tunge, men hvad hverken han eller de mystiske mænd havde opdaget var, at de havde haft en skjult tilskuer. Præstens tjenestepige var åbenbart blevet vækket af alle de natlige forstyrrelser, og hun var fulgt med over i kirken, hvor hun uden tvivl med store øjne og tilbageholdt åndedræt havde fulgt begivenhederne. Da præsten og mændene derefter var forsvundet igen, sneg hun sig til at fjerne de løse sten over graven. Hun var blevet fristet af fløjlet der dækkede kisten. Hun gravede det derefter op, fik det renset, og gav sig i kast med at sy en brudekjole af det fine stof. Desværre havde hun forregnet sig en smule, for da hendes forlovede, der havde været bortrejst i en periode vendte hjem, og fik forevist den fine nye kjole, dræbte han hende. Han havde nemlig været en af marsk Stigs soldater, og havde svoret at beskytte hemmeligheden om sin herres sidste hvilested. Det skal siges, at der ikke er det mindste bevis for denne histories rigtighed, og at der iøvrigt er indtil flere andre kirker, for eksempel Helgenæs og Dråby på Djursland og Rørvig Kirke på Sjælland, som påstår, at de har marsken begravet. Det er dog tankevækkende, at undersøgelser har vist, at der under kirkens gulv faktisk ligger en gammel og meget enkelt gravsten. Den er helt glat, og uden nogen form for indskrifter. Marsk Stig Andersen Hvides sidste hvilested?
					<br/>
					</div><div class ="kapitel"><b> Æbleskivestenen - Religiøst symbol eller ældgammel farvelade? </b>
					<br/>
						Mystik og uforklarligheder er ikke det første man kommer til at tænke på, når ens blik falder på SID’s kursuscenter ved Gammel Hestehauge uden for Svendborg, og med mindre man skal på kursus, er der da umiddelbart heller ikke den store grund til at gøre holdt på stedet. Det kan nu alligevel godt betale sig at gøre et forsøg, for lige til venstre for indgangen ligger et lille anlæg fra 1875. Det består af 14 kværnsten fra oldtiden, som omgiver anlæggets egentlige stjerne, en stor grå sten oversået med ikke mindre end 105 små runde fordybninger også kaldet skålgruber. Det er et af Danmarks største og flotteste eksempler på en såkaldt skålsten. Den går lokalt under navnet Æbleskivestenen på grund af dens umiskendelige lighed med en gigantisk æbleskivepande. Den har formentlig altid ligget her på stedet, men hvad den formål og funktion har været, er stadig lidt af en gåde. Den gængse forklaring er, at skålgruberne er en eller anden form for religiøse symboler. I mange arkæologiske og historiske sammenhænge svarer det nogenlunde til at sige: ”Vi ved det ikke!” Skålsten er ellers ret almindelige. Man kan for eksempel finde skålgruber på mange stendysser rundt om i landet. Det hører dog til sjældenhederne, at der er så mange som på Æbleskivestenen. Nogle gange bruges de i forbindelse med helleristninger og andre former for afbildninger, hvor da kan danne små figurer, måske stjernebilleder eller en form for skematisk afbildning af solens bevægelse hen over himlen. De kan også være anbragt mellem hænderne på figurer eller mellem benene på dem. Men det forklarer stadig ikke hvad deres formål og betydning er. Måske er de simple former for solsymboler, måske er de bare pynt. Nogle forskere har sågar foreslået, at de i virkeligheden ikke er andet end det, som deres navn antyder – skåle, der for eksempel er blevet brugt til at blande farver i. Hvis det er rigtigt, må det gøre Æbleskivestenen til Danmarks største farvelade. Der er dog ingen tvivl om, at skålstenene har været vigtig, og at Æbleskivestenen har været noget af et pragteksemplar. Hvis man forlader det lille anlæg, og går ud af Hestehavevej vest for skolen, og tager den anden vej på højre hånd, kommer man ud til at område med 4 store og en hel række mindre gravhøje. Med så mange grave samlet på et sted, må området allerede på et tidligt tidspunkt have været af stor åndelig betydning. Måske kunne de døde nemmere komme til det hinsides herfra, og så kunne man måske godt forestille sig, at mange mennesker skulle males eller pyntes i forbindelse med ritualer, eller at man måske ganske enkelt udhuggede en skålgrube hver gang en person var blevet begravet, og på den måde gav vedkommende lidt hjælp på vejen til den anden verden, nærmest som når man i kirker tænder et lys for en eller anden. Faktum er dog, at vi ikke ved det med sikkerhed, og at der derfor er al mulig grund til at tro, at Æbleskivestenen vil blive ved med at være et mysterium.
					<br/>
					</div><div class ="kapitel"><b> Ørbæklunde - Damen med lerøjnene. </b>
					<br/>
						Herregården Ørbæklunde der ligger i nærheden af Nyborg på det østlige Fyn er hjemsted for et af landets mest uhyggelige spøgelser, der normalt går under navnet ”Damen med lerøjnene”. Som så mange andre spøgelser ligner hun på afstand en ganske almindelig dame, men tæt på kan hun skræmme livet af de fleste. Hendes øjne er nemlig mærkeligt døde og tomme, som om det er øjnene på en statue. At hun så iøvrigt er i stand til at gå gennem væggene, øger kun hendes evne til at skræmme almindelige godtfolk fra vid og sans. Efter sigende har liggende gæster på Ørbæklunde, specielt dem der har overnattet i tårnværelset, af og til haft natlige møder med den dystre dame. I et tilfælde stak hun hovedet og overkroppen ud af væggen over en seng, som om hun var en galionsfigur. Personen i sengen blev forståeligt nok temmelig forskrækket over mødet, men da lyset blev tændt forsvandt damen med det samme. Der hersker en del usikkerhed om hvem denne dame egentlig er, men da hun altid efterlader en tydelig lugt af gamle æbler og madvarer efter sig, kunne man forestille sig, at hun måske er en tidligere husholderske eller måske kokkepige, som ikke helt har kunnet slippe kontakten med sin gamle arbejdsplads. Der hersker åbenbart gode forhold for spøgerier på Ørbæklunde, for der er såmænd også en karet, der går igen, eller rettere lyden af en karet. Mange gæster har i årenes løb fortalt om en tydelig vognrumlen i gården eller indkørslen, men når man kigger efter den besøgende vogn, er der aldrig det mindste spor af den. Et af Ørbæklundes værste spøgerier har man dog fået bugt med. Det var en ridefoged, som efter sin død ikke kunne lade gården være i fred. I levende live han havde vist været en værre en, for da han vendte tilbage, var det i form af en poltergejst, den voldsomste og mest destruktive form for spøgeri. Poltergejst betyder banke- eller larmeånd, og det er præcis hvad der karakteriserer poltergejster. De larmer meget, og de kan endda også finde på at smide rundt med møbler, husgeråd og alle mulige andre genstande. Ridefogeden på Ørbæklunde var særlig drilsk, for han kunne frembringe en voldsom larm som om alskens ting og sager i et bestemt værelse blev væltet, men når folk kom styrtende til, stod alting altid på deres plads. Ind i mellem gik han dog virkelig til biddet, og så fløj tingene gennem luften. Ridefogeden blev tilsidst så besværlig at man måtte tilkalde en præst for at få ham manet ned igen. Det gik heller ikke uden sværdslag, men til sidst lykkedes det præsten at få ham talt i jorden. Som god skik og brug bestemte, satte man naturligvis en manepæl over ridefogeden. Den skulle sikre, at han blev på sin plads. Manepælen er sidenhen rådnet væk, men ridefogeden er så vidt vides ikke vendt tilbage. Skattejægere har også haft en del at snakke om, når talen faldt på Ørbæklunde. Efter sigende findes der nemlig en løngang under herregården, og den skulle, alt efter hvilken historie man hører, fører frem til skatte af forskellig, men altid meget kostbar art. Lidt af den historie er faktisk sand nok, for den findes faktisk en gang under Ørbæklunde, men man bør nok ikke forsøge at finde skjulte skatte i den. Det er nemlig afløbet fra en såkaldt ”hemmelighed”, det vil sige et godt gammeldags lokum.
					<br/>
					</div><div class ="kapitel"><b> Øster Hæsinge - Gravsoen. </b>
					<br/>
						En gris er normalt ikke det første man forventer at møde på en kirkegård, men i Øster Hæsinge på Sydfyn er det faktisk lige præcis hvad man kan komme ud for. Det er nu ikke noget man skal ønske sig, for lige præcis den gris bringer død og dårligt nyt med sig. Ve den, der møder gravsoen fra Øster Hæsinge. Gravsoen er en kirkevare, altså et væsen, der tager vare på kirken, eller rettere på kirkegården og de ting i sognet, der har med døden og livet på den anden side at gøre. Kirkevarer kendes fra mange danske kirker, og i mange forskellige udgaver. De mest almindelige former for kirkevarer er lam, men der er også eksempler på heste og køer, foruden Øster Hæsinges gravso og flere andre. I et enkelt tilfælde er kirkevaren endda et menneske. En kirkevare er altid det første væsen, der bliver begravet på en ny kirkegård. Dybest set er det en form for offer, resterne af en gammel hedensk skik med at ofre til guderne når man startede noget nyt, i håb om, at det ville blive kronet med held. Kirkevaren, der ofte blev begravet levende, var for evig dømt til et eksistere i skyggezonen mellem livet og døden, hvor den skulle holde ro og orden på kirkegården, mens også vandre rundt til gamle rettersteder, manepæle, selvmorderes grave og lignende, og så skulle den frem for alt varsle død. Nogle gange sørgede man iøvrigt for at hugge et ben af den kommende kirkevare før begravelsen. På den måde sikrede man sig, at den hverken var levende eller død, og derfor forudbestemt til en eksistens i mellemzonen. Nogle steder kan man derfor også træffe på trebenede kirkevarer. Hvis man en dag skulle være så uheldig at møde gravsoen, når den er ude på sin runde, skal man vare sig for at forstyrre den. Hvis den ikke bringer noget varsel, vil man formentlig slet ikke lægge mærke til, at det er selveste gravsoen, for så vil den formentlig ignorere ens tilstedeværelse, eller bare vise sig som en almindelig nysgerrig gris, som dog er lidt usædvanlig i kraft af sin grå farve. Varsler den derimod død, er man ilde stedt, for så standser den op, spærrer vejen, og stirrer stift på en. Den flytter sig ikke, og det hjælper ikke at forsøge at jage den væk. Slår man ud efter gravsoen, vil ens hånd sandsynligvis gå lige durk igennem den, uden at møde nogen form for modstand, eller også vil man blive slået til jorden, som var man ramt af lynet. Alle som har mødt gravsoen er gået hjem med tungt hjerte, for hvis ikke soen har varslet deres egen død, er det helt sikkert, at et af ens nærmeste familiemedlemmer står for tur. Hvis gravsoen så ovenikøbet skulle vise sig uden for soveværelset midt om natten, kan man være helt sikker på, at der snart vil blive begravelse i byen. De fleste historier om møder med gravsoen handler om folk, der er kommet sent hjem, og har set en so stå uden for deres hus. De stammer for det meste fra en tid, hvor alle havde deres egen lille sti med en so, og hvor fritgående svin var et ganske dagligdags syn. Man fristes til at sige, at der nok er en vis sammenhæng mellem de to ting. Men der er en enkel mere dramatisk men også morsom historie om en mand, der passerede kirkegården en sen aften, og blev fulgt hele vejen hjem af hvad han troede var gravsoen. Han turde dårligt lægge sig til at sove, af frygt for aldrig at vågne op igen, da han kom hjem, men faldt endelig i søvn. Næste morgen viste det sig, at det var hans egen so, der var stukket af fra sin sti, havde fundet ham ved kirken, og derefter var fulgt med ham hjem. Man bør i øvrigt være specielt forsigtig hvis man bevæger sig langs med kirkegårdsmuren, for det er først og fremmest her man risikerer at møde gravsoen.
					<br/>
					</div><div class ="kapitel"><b> Anholt - Heksekulten. </b>
					<br/>
						Anholt er på mange måder et mystisk sted. Det er Danmarks mest isolerede ø. Der er langt til nærmeste nabo, og øen er præget af et barskt og forblæst landskab. Indtil midten af 1500-tallet var Anholt faktisk dækket af tætte fyrreskove, men takket være en overdreven fældning og deraf følgende sandflugt, blev landskabet forandret til det, der i dag hedder Ørkenen. Her skal man, i følge lokale overleveringer, være forsigtig med at vove sig ud, specielt efter mørkets frembrud. Ikke alene kan man risikere at møde både havmænd og havfruer, når de vover sig op på de øde strande, man kan også komme til at stå ansigt til ansigt med genfærdene af nogle af de mange strandvaskere, der i tidens løb er blevet begravet i klitterne, fordi det ikke lod sig gøre at få dem bragt til en kirkegård og begravet i indviet jord. Og så er der jo naturligvis heksene, eller satan-dyrkerne, eller hvad de nu er for noget. De kom for dagens lys i sommeren 1973, da man gjorde en række besynderlige fund forskellige steder i Ørkenen. Der blev fundet indtørrede abehoveder, sorte lys og knogler lagt ud i specielle mønstre i sandet, og mange andre mærkelige genstande. Mange mennesker havde svært ved at tage fundene alvorligt, og affejede dem som drengestreger, men der var en del, som så på sagen med stor alvor, og så fundene som et tegn på, at en yderst aktiv satan-kult var kommet op til overfladen på Anholt. Anholt er et ret lille samfund, og selvom Ørkenen er stor, havde de fleste svært ved at tro på, at den slags aktiviteter skulle kunne holdes skjult ret længe. Hele historien løb ret hurtigt ud i ørkensandet, og ville formentlig ret hurtigt være gået i glemmebogen, hvis ikke man to år senere, under restaureringsarbejder i Vor Frue Kirke i København, havde fundet nogle meget mærkelige mønter under alteret. De bar påskriften 13 maj 1973 og Anholt, og var på den ene side forsynet med en djævlefigur og ordene CIVITAS DIABOLI – djævelens by. En del af disse mønter er sidenhen dukket op andre steder i landet. Nogle af dem så sent som i slutningen af 1990’erne. Efter sådan et fund kan man godt fristes til at tro på eksistensen af en virkelig kult med forbindelser til alle grene af samfundet, men nogen egentlig afklaring på sagen kom der aldrig. Der er for så vidt ingen tvivl om, at der eksisterer, og har eksisteret heksekulter og satantilbedere, både i Danmark og i andre lande, men det er de færreste af dem, der bruger de meget maleriske og dramatiske genstande, som man fandt på Anholt. Omvendt er der også historier om folk, der påstår de har set, eller ligefrem mødt og konverseret med Djævelen selv, eller i det mindste nogle af hans dæmoner i det øde landskab på Anholt.
					<br/>
					</div><div class ="kapitel"><b> Dronninglund - Den mystiske bakke. </b>
					<br/>
						Bakker kan være en plage, hvis man er på vandretur eller cykeltur, og der er findes sikkert ikke det menneske, som ikke på et eller andet tidspunkt har ønsket sig at kunne ophæve tyngdekraften bare et kort øjeblik, når endnu en stejl bakke vokser frem i horisonten på slutningen af en lang dags cykeltur. Mærkeligt nok ser det ud til, at der her og der faktisk findes steder, hvor man kan få sit ønske opfyldt. Nogle få danske bakker har nemlig den mærkelige egenskab, at det er lettere at køre opad dem end nedad dem. En af dem kan man finde i en skov lidt uden for Dronninglund. Dronninglund Storskov er fyldt med bakker, hvoraf langt de fleste er af ganske almindelig beskaffenhed. Her virker tyngdekraften aldeles glimrende, hvad enhver der har lagt vejen igennem her, vil kunne skrive under på. Et enkelt sted, er der dog noget helt og aldeles galt, eller måske snarere omvendt. Omtrent midt inde i skoven er der en bakke, hvor bilerne er nødt til at geare ned, når de skal køre nedad, og hvor de nærmest kan trille opad bakken i frigear. Det siges også, at bakken har en mærkelig indvirkning på radiosendere, som stik imod alt hvad man ellers ved om den slags, virker bedst, når de befinder sig nede mellem bakkerne, mens de slet ikke kan få kontakt med hinanden, hvis de befinder sig på hver sin bakketop. Den mystiske bakke er aldrig blevet videnskabeligt undersøgt. Nogle amatører har forsøgt sig med vaterpas og lignende, men er kommet frem til højst forskellige resultater. Ved at hælde vand ud på bakken er nogle af dem kommet frem til, at det virkelig løber op ad bakke, mens andre ikke kan se noget som helst mærkeligt ved bakken. Videnskaben kender heller ikke til noget, der på den måde skulle kunne vende op og ned på tyngdekraften, mens fænomener der kan forstyrre radiosendere og lignende, er ganske velkendte. Bakken i Dronninglund er lidt af en sjældenhed i Danmark, for der eksisterer så vidt vides kun et tilsvarende eksemplar, Magnetbakken, også kendt som Kobbevej i Østerlars på Bornholm, i den stik modsatte ende af landet. Den blev opdaget i 1974, men viste sig meget hurtigt at være resultatet af et optisk bedrag, selvom den hurtigt blev populær hos cyklister, som mange steder må arbejde meget hårdt for at komme op ad de lange seje bornholmske bakker. Magnetiske bakker og steder hvor mystiske kræfter forvrider alt hvad der vokser, slår knuder på tid og rum og lignende, er godt nok sjældne i Danmark, men de findes mange steder rundt om i verden. Bakkerne minder som regel altid meget om hinanden, og i alle de tilfælde, hvor de er blevet undersøgt, har det vist sig, at deres tilsyneladende mystiske kræfter skyldes optiske bedrag, som får det til at se ud som om man bevæger sig nedad bakke, selvom man i virkeligheden bevæger sig i den modsatte retning. Men selv om man ved det i forvejen, kan det være en virkelig sjov oplevelse, og det kan se yderst mystisk ud. På Avenue of the Shrinking Mountain i Fiordland Nationalparken i New Zealand, kan man endda se et bjerg tilsyneladende blive mindre og mindre, selvom man kører hen ad en vej imod det. Nogle af disse steder kan man også, som regel mod betaling, få lov til at komme indenfor i huse, som er blevet forvredet af de mystiske kræfter. Det kan også se højst besynderligt ud, men det er i alle tilfælde huse som bevidst er blevet bygget skæve, for at give folk en sjov oplevelse.
					<br/>
					</div><div class ="kapitel"><b> Egtved - Det vandrende kranium. </b>
					<br/>
						Det er ikke så tit man støder på kranier, der kan bevæge sig omkring ved egen hjælp, men i Egtved i Østjylland kan man faktisk risikere at møde netop sådan en tingest. Historien melder ikke noget om hvem kraniet stammer fra, omend det siges, at det skulle være hovedet af en svensk officier. Imidlertid blev kraniet i en lang årrække opbevaret på Egtved præstegård, og her følte det sig åbenbart godt tilpas, for uanset hvad man gjorde for at slippe af med det, blev det ved med at dukke op igen. Selv da det på et tidspunkt blev begravet på kirkegården ved Egtved Kirke, var det allerede rykket ind på præstegården igen, da man kom hjem efter begravelsen. En sådant omvandrende kranium giver naturligvis en del uro i huset. Somme tider kunne man finde det oppe på loftet, andre gange var det i kælderen. I en periode dukkede det jævnligt op i et stort klædeskab eller en kiste der stod i nærheden. Det værste var dog den periode, hvor kraniet havde fået for vane at rulle rundt på loftet. Det lavede en frygtelig larm, og folk i huset kunne høre hvordan det bumpede, hver gang det skulle rulle hen over næsebenet. Til sidst blev en af Egtveds præster trætte af al den ballade, så han lod kraniet mure inde i kælderen. Det hjalp, for efter sigende ligger det der endnu, og ingen har set det siden. På den anden side er det måske ikke så mærkeligt, at der er uro i Egtved, for kirken og præstegården har i tidens løb været hjemsted for en hel række ret så særprægede præster. Og den mærkeligste af dem alle var uden tvivl Peder Storm, der havde sit embede på stedet fra 1696 til 1733. Han havde en del for en præst temmeligt usædvanlige evner. Hvis nogle af byens børn for eksempel havde været på æbleskud i præstens have, fik de en ubetvingelig trang til at levere det stjålne tilbage, lige så snart de var kommet ud af haven igen. Andre tyveknægte stivnede på stedet, når de havde stjålet et eller andet, og kunne ikke komme nogen vegne, før pastor Storm kom og satte dem fri. En præst med så rige evner må på et eller andet tidspunkt havde snuset lidt for grundigt til djævelens kunster, så det er ikke underligt, at Peder Storm begyndte at spøge efter sin død. Faktisk stod han op af kisten allerede et par timer efter begravelsen, og gav sig til at lave uro i præstegården og i kirken. Efter sigende blev han manet ned i porten af en degn, der også kunne mere end sit fadervor, men mon ikke det trods alt er ham, der har moret sig med at trille rundt med det mystiske kranie. Flere af Egtsved andre præster har også spøgt på præstegården og i kirken. Men hvem af dem det for eksempel er, der af og til ses stående uden for Egtved Kirke sent om aftenen, og som forsvinder hvis man prøver at tale til ham, er der ingen, der ved.
					<br/>
					</div><div class ="kapitel"><b> Engelsholm - Den forbandede seng. </b>
					<br/>
						De fleste mennesker er sikkert på et eller andet tidspunkt som børn blevet skældt ud for ikke at have redt deres senge. Det kan være ubehageligt nok, men selve den manglende sengeredning kan som regel højst give hygiejniske problemer. På Engelsholm ved Vejle kan mangelfuld sengeredning imidlertid få helt andre, og meget mere alvorlige følger. Den omtalte seng, der befinder sig i et af tårnkamrene, er soveplads for en spøgelseshund. Det er en af Engelsholms tidligere ejere Knud Brahe, der går igen i denne skikkelse. Han havde indgået en kontrakt med Djævelen, og den slags gør man naturligvis ikke ustraffet. Hunden våger på en vis måde over Engelsholm, og sørger for, at der ikke sker ulykker med stedet, men den stiller visse betingelser for sin hjælp, og de skal opfyldes til punkt og prikke. Hvis ikke der hver juleaften bliver lagt rent på dens seng, vil der ske de forfærdeligste ting. Det siges også, at man hver morgen kan se en fordybning i sengetøjet, som om der virkelig har ligget nogen i sengen. Spøgelseshunden havde tidligere for vane at ankomme gennem en af Engelsholms skorstene. Den skorsten findes ikke mere, men det forhindrer ikke hunden i at bruge den stadigvæk. Ind i mellem kan man nemlig finde sodede hundefodspor i sengen, hvilket vil sige, at skorstenen for så vidt også må betragtes som et spøgelse. Normalt er det kun levende, eller rettere tidligere levende væsener, der går igen, men bygninger og mindre dele af dem kan altså også sætte spor fra det hinsides. En af de mest udbredte teorier om spøgelser siger, at det er sjælene af mennesker som forlod denne verden uden at have færdiggjort en eller anden ting, som lå dem meget på sinde. Her har Engelsholm et virkeligt pragteksemplar i form af en skrædder, der nat efter nat vender tilbage for at inddrive en gæld, som en af gårdens tidligere ejere aldrig har betalt. Historien fortæller, at skrædderen havde syet et sæt tøj til herremanden, og at han skulle henvende sig på gården nytårsaften inden klokken 12, for at få sine penge. Han ankom i god tid lidt over 11, men da herremanden havde stillet alle Engelsholms ure en time frem, så det ud som om skrædderen kom for sent, og derfor nægtede herremanden at betale. Skrædderen blev så rasende, at han styrtede ud af døren, men faldt om kort efter, død af et slagtilfælde. Nu ankommer han hver nat lidt over elleve, forsvinder ind i huset, men kommer lidt efter styrtende ud igen og forsvinder på det sted, hvor han i sin tid faldt død om. Som så mange andre hjemsøgte slotte og herregårde i Danmark har Engelsholm også en hvid dame. Hun er set omkring bygningerne flere gange, men man kan især risikere at møde hende i den omgivende Dyrehave, hvor hun vandrer hvileløst rundt. I modsætning til de fleste andre hvide damer er hun meget smuk, og indgyder en vis tillid, men man skal holde sig på god afstand. Hvis man taler til hende, får hun nemlig magt over en, og så er man nødt til at gøre hvad hun beder om. Og alle der har gjort det i tidens løb, er kommet ulykkeligt af dage. Man kan på den anden side ikke bebrejde hende, hvis hun er i dårligt humør. Efter sigende er hun datter af en tidligere herremand på Engelsholm, og hun fik et uægte barn med en tjenestekarl. Da hendes forældre opdagede det, tog de barnet fra hende, hvilket fik hende til at tage livet af sig i fortvivlelse. Hvem ville ikke gå igen efter den omgang?
					<br/>
					</div><div class ="kapitel"><b> Finderup Lade - Kongemordet. </b>
					<br/>
						Drabet på kong Erik Klipping i Finderup Lade er formentlig et af de mest berømte mord i Danmarkshistorien. Det har været brugt som inspiration for både malere og digtere. Men der er mange mysterier og uopklarede gåder forbundet med det. Hvor lå for eksempel Finderup Lade, hvor mordet blev begået, og var det virkelig marsk Stig Andersen, kong Eriks gode ven, der var hovedmanden bag mordkomplottet? Historien fortæller, at kong Erik i november 1286 havde været på jagt på egnen omkring Viborg. Den 22. november var han og hans følge, der kun bestod af tre personer, blevet overrasket af nattens komme, og havde derfor søgt tilflugt i Finderup Kirkelade, hvor de ville overnatte. Kong Erik følte sig imidlertid ilde til mode. Hans politiske dispositioner havde skaffet ham mange fjender, og han var ikke tryg ved situationen. Hans våbner Rane Jonsøn lovede imidlertid at stå vagt ved døren til laden, så kongen kunne sove roligt. Desværre for kong Erik var Rane Jonsøn del af en sammensværgelse, der havde planer om at myrde ham, så da de øvrige medlemmer af sammensværgelsen trængte ind i laden midt om natten, gjorde han kun modstand på skrømt, og udpegede hurtigt kongens gemmested for dem. Kongens lig viste sig senere at have ikke mindre end 56 sår. Så mange sår er naturligvis slet ikke nødvendige for at slå et menneske ihjel, men på denne måde sikrede de sammensvorne sig, at de alle bar deres del af skylden for mordet, hvis de skulle blive fanget og opdaget. Efter mordet stak angriberne ild på laden og forsvandt, men det lykkedes at bjerge kongens lig. Han blev senere begravet i Viborg Domkirke, hvor man stadig kan se hans grav, hvis man skulle lægge vejen forbi. Det varede ikke længe før jagten på kongens mordere gik ind, men det er tvivlsomt, om man nogen sinde fik de egentlige bagmænd. Kongens gode ven marsk Stig Andersen Hvide er af eftertiden blevet udlagt som den store skurk, der skulle have begået mordet i et forsøg på at tiltvinge sig magten i Danmark, men formentlig blev han offer for et justitsmord. Kredsen omkring kong Erik, som blandt andet talte marsk Stig, var langt de mest magtfulde mænd i Danmark, og dermed falder Stig Andersens motiv til jorden. Ikke desto mindre blev han og flere andre dømt fredløse, og måtte søge tilflugt i Norge. Kongen utro væbner Rane Jonsøn blev dog fanget i 1294 og henrettet. Den virkelig bagmand var formentlig hertug Valdemar af Sønderjylland, der hadede kong Erik af et godt hjerte, men sagen er aldrig blevet fuldt opklaret. Det er sådan set heller aldrig blevet opklaret hvor mordet egentlig blev begået. Kirkeladen blev aldrig genopbygget efter branden, så derfor ved man faktisk ikke præcis hvor den stod. Der skulle senere være blevet opført et bodskapel på stedet, men det er i mellemtiden forsvundet. Det er muligt, at Finderups nuværende kirke er vokset op omkring det, sådan at man idag står på et gammelt mordsted, når man befinder sig i kirken, men det er også muligt, at det skete et helt andet sted. Arkæologiske og historiske undersøgelser har for eksempel vist, at der faktisk findes spor af en anden tidligere kirke i Finderup, men om det så er en helt anden, eller i virkeligheden det oprindelige sted for Finderup Lade, er lige så uvist som hvem der egentlig slog kong Erik ihjel.
					<br/>
					</div><div class ="kapitel"><b> Flyndersø - Ålekongen. </b>
					<br/>
						Hvis man er ålefisker i Flyndersø, skal man hive sine net ombord med en vis forsigtighed. Det sker nemlig, at der er kommet en ålekonge med i fangsten, og sådan en vil man helst ikke have ombord på sin båd. Den beskytter de andre ål med stor vildskab. Den er uhyre agressiv, og kan faktisk godt være farlig for mennesker. En ålekonge ligner nærmest en ål i kæmpestørrelse, men den ligner ikke rigtigt noget som videnskaben kender til. Den er typisk 3-4 meter lang, nogle gange mere. Den er tyk som en mand om livet, og kan nogle gange også have en lang rød manke ned ad ryggen. Ålekongen har iøvrigt ikke fået sit navn med urette, for de andre ål følger efter den, og hvis den udsteder ordrer, adlyder de den til punkt og prikke. Den fungerer også som vejviser. For eksempel er det den, der hvert år svømmer i spidsen for de ål som trækker mod havet. Den følger dem nok ikke hele den lange vej til Sargassohavet, hvor de yngler, men leder dem ned til kysten, og viser dem så vejen mod vest, før den selv vender tilbage til den sø, de kom fra. Ålekonger kan blive meget gamle, så alle historierne drejer sig måske om et og samme dyr. Det er svært ikke at tænke på Loch Ness-uhyret og andre søslanger, når talen falder på ålekonger, og man kan da også se ting i Flyndersø, som virkelig ligner søslanger. Forbipasserende har flere gange set store ålelignende væsener svømme i overfladen, og søen er også et af de steder, hvor der ind i mellem dukker kølvand op, uden der er nogen båd til at danne det. Det kan for eksempel skyldes, at der svømmer et eller andet stort lige nede under overfladen, men desværre er det aldrig blevet filmet eller fotograferet. En anden karakteristisk ting ved ålekongerne er, at de først og fremmest viser sig på meget varme dage. Det lyder enkelt, men det er faktisk netop hvad man ville forvente af et rigtigt dyr. På disse tidspunkter er iltindholdet i søvandet på sit allerlaveste, så formentlig kommer dyrene op i et forsøg på at skaffe sig bare en smule ilt. Det store spørgsmål er naturligvis hvad en ålekonge kan være. Selv hvis man tillader de forskellige øjenvidner en smule kunstnerisk frihed, taler vi alligevel om dyr, der er betydeligt større end hvad vi normalt kender af ål på vore breddegrader. Nogle ål kan ganske vist blive meget store, hvis de af en eller anden grund dropper deres normale tur til Sargassohavet for at yngle. Men de bliver aldrig flere meter lange, og tykke som et menneske om livet. Den eneste kendte danske eller europæiske fisk, der kan opnå det format er mallen, som dog menes at være uddød i Danmark for mere end 200 år siden. Man kunne dog måske godt tænke sig, at disse fisk har overlevet i nogle af vores søer, uden at komme til videnskabens kendskab. Og så er der jo lige det med den røde manke... Sine steder omkring Flyndersø er der endog rigtig god udsigt over vandet. Det er derfor ekstra vigtigt at holde øjnene åbne hvis det er varmt i vejret, og så iøvrigt være hurtig på udløseren, når der så sker noget – ellers får vi aldrig løst gåden om ålekongen.
					<br/>
					</div><div class ="kapitel"><b> Gallehus - Det tredje guldhorn. </b>
					<br/>
						Dybest set er det vel lidt besynderligt, at et af Danmarks fineste nationalklenodier, nemlig guldhornene, i virkeligheden ikke eksisterer mere. Det lyder måske lidt mærkeligt, men det er en både spændende og dramatisk historie. De to guldhorn blev fundet i henholdvis 1639 og 1734 ved Gallehus uden for Møgeltønder i Sønderjylland. Findstederne ligger sjovt nok kun 15-20 meter fra hinanden. Hornene blev straks genstand for stor interesse, og endte på Kunstkammeret i København, forløberen for nutidens Nationalmuseum. De består af et indre horn fremstillet af en blanding af sølv og guld, som derefter er besat med plader af rent guld, som alle er forsynet med mange forskellige figurer og skrifttegn. Der er blevet gjort mange forsøg på at tolke figurerne, men der hersker stadig stor usikkerhed om deres betydning. De to guldhorn man kan se på Nationalmuseet i København i dag, er imidlertid ikke den ægte vare. Det er kopier, der er blevet lavet på grundlag af nogle tegninger af de oprindelige guldhorn. De blev nemlig stjålet af den forgældede guldsmed Niels Heidenrecih i 1802 og smeltet om. De godt 6,5 kg guld der kom ud af det, blev brugt til fremstilling af blandt andet falske guldmønter og smykker. Nationalmuseets kopier af guldhornene blev først lavet i 1861, og på det tidspunkt havde man kun gamle tegninger fra 1600- og 1700-tallet at støtte sig til. Der er ganske vist en hel del af disse tegninger, men de varierer temmeligt meget indbyrdes, og der er derfor stor usikkerhed om hvorvidt kopierne virkelig viser, hvordan de oprindelige guldhorn så ud. Men der er muligvis håb om at få sagen opklaret – det vides nemlig med sikkerhed, at der ved fler lejligheder blev lavet kopier af de oprindelige horn, mens de stadig kunne bruges som modeller. I slutningen af 1700-tallet blev en afstøbning af hornene således sendt med skib til den italienske kardinal Stefano Borgia, som i 1793 var blevet æresmedlem af det danske kunstakademi. Desværre gik skibet ned et sted ud for Korsikas kyst, og lasten gik tabt, men hvis en heldig dykker en dag skulle komme forbi, er der måske et spændende fund at gøre. Der er muligvis også blevet lavet kopier, som er sendt til Tyskland, og Eremitage-slottet i Rusland er måske også indehaver af en kopi. Og det kan endda tænkes, at der er endnu flere kopier i omløb. I 1693 var den danske biskop Jens Bircherod nemlig på besøg hos kongens kunstdrejer i Helsingørsgade, hvor han fik den store oplevelse, at drikke af det ene guldhorn. Historien melder ikke noget om hvad guldhornet egentlig lavede der, men det er nærliggende at tro, at kongen havde bestilt en eller flere kopier af det. Om de nogensinde blev lavet, og hvor de i givet fald er endt hende, er der imidlertid ingen, der ved. Endelig kan det også godt være, at man skal drage retur til Gallehus, og lede der. De to horn er jo nemlig ikke identiske, og der er ikke utænkeligt, at de hver især har udgjort den ene halvdel af et par. Ergo er der gode chancer for, at der ligger flere guldhorn i jorden på stedet. Et lokalt rygte siger da også, at der faktisk blev fundet et tredje horn i årene omkrig 1830, men at det blev solgt i Tyskland, hvor det blev smeltet om. Men selv hvis det er rigtigt, ligger der måske stadig endnu et horn og venter på, at Danmark kan genskabe sit nationalklenodie.
					<br/>
					</div><div class ="kapitel"><b> Haraldskær - Den indemurede. </b>
					<br/>
						Indemurede jomfruer som af en eller anden grund har vakt deres faders mishag, er en af de mest uopslidelige temaer i danske og for den sags skyld også udenlandske spøgelseshistorier. Det drejer sig som regel om piger, der har forelsket sig i en mand under deres stand, og som bliver idømt denne grusomme straf. Det er dog jævnt hen de færreste af disse historier, der har nogen som helst baggrund i virkeligheden. På Haraldskær mellem Vejle og Bredsten er der imidlertid noget om snakken. Her har man nemlig i forbindelse med noget ombygningsarbejde engang fundet skeletrester inde i en af bygningens tykke mure. Desværre ved man ikke noget om hvem vedkommende var, og slet ikke hvorfor han eller hun har mødt sin skæbne på så sørgelig vis. Der er nu flere mulige forklaringer på det makabre fund. Det kan for det første være en ganske ordinær begravelse. Det var engang ikke ualmindeligt at indsætte døde i bygningernes mure, specielt ikke hvis det måske drejede sig om for eksempel munke eller nonne, der havde haft tilknytning til et kloster eller lignende. En anden mulighed er, at knoglerne blev opfattet som en form for beskyttende amuletter, der kunne sikre bygningens eksistens på længere sigt. Her kunne resterne af en hellig mand eller kvinde måske endda tænkes at have en særlig kraft, fordi de måtte formodes at have Guds særlige bevågenhed under en eller anden form. Endelig kunne forklaringen også være den noget mere prosaiske, men for så vidt ikke mindre dramatiske, at den hule mur oprindeligt var en form for gemmested. Det var meget udbredt i tidligere bygninger. En eller anden er så måske i forbindelse med et angreb på Haraldskær blevet såret, har søgt tilflugt i gemmestedet, og er derinde død af sine sår. Med sådanne rester i murene skulle man umiddelbart tro, at Haraldskær ville være et ret uroligt sted, når det drejer sig om spøgelser og andre uroligheder, men faktisk er der ret fredeligt. Det skulle efter sigende pusle lidt i et af Haraldskærs værelser, og vist også i gårdens gamle mejeri, men det er også det hele. Et langt mere usædvanligt spøgelse kan man risikere at møde på vejen udenfor gården. Her går nemlig en mand og triller afsted med en tønde fyldt med penge. Umiddelbart skulle man ikke tro det ville være noget problem at være så økonomisk velforsynet, men manden er alt andet end begejstret. Han kom i sin tid uretmæssigt til pengene, og derfor må han trille rundt med dem til evig tid. Skulle man endelig have lyst til at se lidt andre, og måske endnu mærkeligere fænomener, kan det være en god ide at holde øje med himmelhvælvet over Haraldskær. Her er nemlig blevet set ganske mange mystiske lys og andre fænomener af den slags, der går under betegnelsen ufoer. Uidentificerede flyvende objekter. Det er ikke nødvendigvis fremmede rumskibe vi taler om, men et nærmere studium kunne sikkert afsløre nogle spændende ting.
					<br/>
					</div><div class ="kapitel"><b> Hee Kirke - Troldespor og våde sten. </b>
					<br/>
						Hee Kirke ved Ringkøbing i Vestjylland er et meget magtfuldt og bastant bygningsværk af en dansk landsbykirke at være. Den er forsynet med et par brede sideskibe og et stort firkantet tårn, der virker næsten lige så stort som resten af kirken. Det er nu ikke så mærkeligt, at kirken har den størrelse, den har, for den er nemlig ikke bygget af menneskehænder. Ser man godt efter på kirken tårn, vil man et godt stykke over jorden kunne se to stenhoveder. Det er efter sigende portrætter af de to kæmper eller trolde, som man havde fået til at bygge kirken. Og de sidder ovenikøbet i samme højde, som kæmperne oprindeligt selv havde deres hoveder i. Historien melder desværre ikke noget om hvilken løn kæmperne havde fået, eller hvem der havde fået dem overtalt til at gå i gang med arbejdet, for under normale omstændigheder bryder de sig aldeles ikke om kirker. Tværtimod foretrækker de til hver en tid at rive dem ned. I det hele taget virker det dog som om, der har været mange usædvanlige mennesker tilknyttet Hee Kirke i tidens løb. En af de mere specielle, som man oven i købet stadig kan risikere at møde i kirken, er Jens Gjødstrup, der var præst på stedet fra 1622 til 1666. Han var en vældig populær præst, dygtig til at holde prædikener, yderst selskabelig og efter sigende fantastisk dygtig til at spille på violin. Han var også en frugtbar mand – 22 børn havde han, og af dem havde han dannet et sangkor, der efter sigende ikke lod et englekor noget efter. Man kan undre sig over, at en så tilsyneladende munter og dygtig mand endte med at gå igen, men det kan skyldes, at han lod den lokale herremand Niels Krag rive No Kirke, som Gjødstrup også havde ansvar for, ned og bruge den til byggemateriale, dels til sin egen herregård, og dels til en udvidelse af Hee Kirke. Straffen lader dog ikke til at være så forfærdelig hård for pastor Gjødstrup, for tilsyneladende bruger han tiden efter sit jordiske liv til at øve sig med sit sangkor. Det siges, at man ind i mellem stadig kan høre den fjerne blide lyd af et kor fra kirken, også selvom der er mørkt og slukket og ingen derinde. En enkelt forbipasserende skulle også engang have set en ældre mand med en violin under armen gå forbi kirken sent på natten. I det såkaldte fru Ellens kammer i Hee Kirke ligger der desuden en sten, som nok er et nærmere bekendtskab værd. Det er en såkaldt ”våd sten”, hvilket vil sige en sten, der bliver våd, eller i det mindste fugtig, uden at det har regnet på den, eller man har hældt noget over den. Nogle våde sten demonstrerer deres særlige evner på samme tid hver dag, andre kun i forbindelse med skift i vejret. De er så blevet brugt som vejrsten, der har kunnet forudsige regn eller andre omskifteligheder. Stenen i fru Ellens kammer bliver våd hver aften ved samme tid.
					<br/>
					</div><div class ="kapitel"><b> Jelling - Uhyret i Jelling. </b>
					<br/>
						Den store Jellingsten er ikke alene Danmarks, men en af verdens mest imponerende runestene. Den er kendt langt ud over landets grænser, og er af så stor historisk og arkæologisk betydning, at den sammen med de omgivende gravhøje i 1994 kom på den såkaldte Verdensarvliste, de Forenede Nationers kulturorganisation UNESCOs liste over steder af så stor historisk, arkæologisk kulturel og biologisk betydning, at de må og skal bevares for eftertiden. Den store Jellingsten er en stor grå trekantet stenblok, rigt forsynet med skrifttegn og udsmykninger. Det er dog tidens tand, der har gjort den grå. Da den blev rejst i sin tid, på et eller andet tidspunkt i sidste halvdel af 900-tallet, har den formentlig været malet i stærke kulører. Indskriften er ganske enkel – det er den danske konge Harald Blåtand som konstaterer, at stenen er et mindesmærke over hans forældre, og samtidig giver den ham en mulighed for at prale lidt af, at han har eroberet Danmark og Norge, og har omvendt befolkningen til kristendommen. Det meste af indskriften står på stenens mindste side, men den fortsætter ud på de to brede sider, som bærer hver sit billedrelief. På den ene side ser man, helt i tråd med kong Haralds forsikringer om hans missionsarbejde blandt danskerne, en kristusfigur omgivet af et indviklet mønster af snoede linjer. Det er straks lidt sværere at finde ud af, hvad skal skal få ud af relieffet på den anden side af stenen. Det viser et mærkeligt dragelignende dyr, der nærmest ser ud som om det er indfanget i nogle snarer eller lænker. Man kan naturligvis godt vælge af tyde det mærkelige væsen som et symbolsk billede af de hedenske guder, måske endda Djævelens selv, som er blevet fanget, bundet og uskadeliggjort af den nye religion, kristendommen. Det ville for så vidt også have været enkelt nok, hvis ikke det lige havde været for noget man kan se på Pergamon-museet i Berlin. Pergamon-museet er et af verdens førende museer, når det drejer sig om kunst fra Lilleasien, og et af pragtstykkerne i samlingen er Ishtar-porten, der stammer fra tiden omkring 600 f.Kr. Denne store og rigt udsmykkede portåbning, var en gang en del af bymuren omkring det gamle Babylon, en af oldtidens mægtigste byer. Bag porten førte en processionsvej frem til byens vigtigste tempel. Rekonstruktionen af porten på museet viser, at den var beklædt med tykke glaserede sten, som på en skinnende blå baggrund var udsmykket med store gyldne billeder, dels af tyre, men også af et andet, og langt mere mærkeligt væsen – en sirrush. Tyrebillederne er meget naturtro gengivelser af rigtige tyre, så man må formode, at sirrush-billederne også er nøjagtige. De viser et dyr med en lang skællet krop, en lang hale og hals, forsynet med en tydelig manke. På hovedet har dyret et krumt horn, og der stikker en lang tvedelt tunge ud af munden. Det er tydeligvis et krybdyr, men hvilket? En drage? Det mærkeligste er nu næsten benene. De mangler skæl, men forbenene ligner løveben, og bagbenene er forsynet med store kraftige kløer, der får dem til at ligne benene af en enorm rovfugl. Nogle forskere mener, at babylonerne måske har bygget sirrushen over fundet af forstenede dinosaurer eller lignende, mens andre mener, at de måske har haft levende model. Væsenet var ihvertfald symbol for Babylons hovedgud Marduk. Sirrushens virkelige identitet er en historie værd i sig selv, men her og nu drejer det sig først og fremmest om dens meget iøjnefaldende lighed med dyret på siden af Jellingstenen. Er det monstro et tilfælde, at der er så stor lighed, eller kan man forestille sig, at kong Harald har haft viden om det gamle Babylon, eller været i kontakt med mennesker, som har haft viden om byen?
					<br/>
					</div><div class ="kapitel"><b> Jylland - Jyske pumaer og andre rovdyr. </b>
					<br/>
						Det er småt med store rovdyr i Danmark, ihvertfald hvis man skal tro de officielle zoologibøger. Bjørnen, ulven og lossen er for længst forsvundet, og løver, pumaer, pantere og den slags ting er kun noget man finder i zoologiske haver. Vi må ganske enkelt nøjes med ræve, grævlinger og lidt omstrejfende hunde. Det vil sige, det må vi nu nok ikke alligevel, for ihvertfald siden Anden Verdenskrig, er der blevet set pumaer, pantere, løver og meget andet godt i det velfriserede danske landskab. Det følgende er kun nogle få eksempler taget fra den lange liste af iagttagelser. I januar 1965 var den for eksempel gal i Åbenrå, hvor politiet en hel eftermiddag ledte med hunde efter en stor vildkat, der havde overfladet en 7-årig pige. Trods eftersøgning med en større styrke, gav det intet resultat, og anstrengelserne ophørte ved mørkets frembrud. I vinteren 1968-69 rykkede aktiviteterne nordpå til Thy, hvor de fortsatte gennem flere år. I dette tilfælde var det en los, der var på spil. Den blev blandt andet set af to 13-årige piger i udkanten af Tved Klitplantage. Pigerne var ude for at hente køer hjem til malkning, da de pludselig så lossen stå og se interesseret på en nyfødt kalv. Den ene af pigerne var meget dyreinteresseret, og kunne beskrive dyret i detaljer. Det var grågult med lange ben, et stort kattelignende hoved og stumphale. Da dyret fik øje på pigerne forsvandt det imidlertid med det samme ind i plantagen, og de fik ikke set det mere. De lokale myndigheder gik ud fra, at dyret var undsluppet fra en zoologisk have, og tog det hele alvorligt nok til at give de lokale jagthavere tilladelse til at nedlægge dyret, hvis de følte sig truet. I 1971 kom så de første iagttagelser af den katteart, der sidenhen nærmest blev synonym med mystiske katte i Danmark, nemlig pumaen. Det startede i februar måned, da en gårdejer på Holsted egnen vest for Esbjerg en mørk aften pludselig stod ansigt til ansigt med hvad han kaldte ”en overnaturlig kat, der sprang som en panter”. Gårdejeren blev en del til grin i lokalområdet, ikke mindst fordi han tidligere mente at have set en løve på sine marker. En måneds tid efter dukkede dyret imidlertid op igen, og så begyndte der at ske en hel del ting. En gårdejer i Glejbjerg så dyret på nært hold, og det samme gjorde den lokale jagtforeningsformand. I Vejen så to politimænd og to falckreddere en puma, der lå og tog solbad på et plankeværk, og dagen efter blev den set i en baghave i udkanten af byen. Iagttagelserne fortsatte hele vejen op gennem 1970’erne. Nogle af de mest interessante øjenvidner var en familie som var på besøg fra Argentina. De kendte udemærket pumaer hjemmefra, og var ikke et sekund i tvivl om, at det var sådan en, de havde set. De mystiske katte er blevet set mange andre steder sidenhen, og nogle gange under ret så dramatiske omstændigheder. Køge Bugt Strandpark syd for København har i en periode været hjemsted for en los, der trods daglige besøg af tusindvis af badegæster og hundeluftere formåede at holde sig skjult. På Nordfyn har en løve i perioder gjort de lokale beboere nervøse, og der har sågar været iagttagelser af noget, der lignede en gepard i Gentofte i det nordlige København. De mest dramatiske iagttagelser kommer dog fra Stenderup-skovene uden for Kolding, hvor et stort rovdyr i perioder dræber skovens rådyr på samlebånd. Der er for så vidt ingen grund til at betvivle, at folk virkelig har set store rovdyr, tænk bare på de dræbte hjorte og andre dyr man har fundet rundt omkring. Spørgsmålet er bare hvor dyrene kommer fra. Sandsynligvis drejer det sig om dyr, der er undsluppet fra privat fangenskab, eller bevidst er blevet sat ud, når det viser sig, at den søde lille pumakilling, er blevet til 100 kilo frådende vildskab, der kan rasere et hus på 10 minutter. Uanset hvad forklaringen måtte være, er der endnu ikke kommet et eneste skudsikkert bevis på, at Danmark virkelig er hjemsted for disse dyr. Men med de stadigt flere digitalkameraer, som snart sagt alle og enhver er i besiddelse af, skulle der vel være håb om, at vi snart kan se det første rigtige billede af en jysk puma eller et andet rovdyr.
					<br/>
					</div><div class ="kapitel"><b> Jylland - Vildmænd. </b>
					<br/>
						Himalaya-bjergene har yetien, den afskyelige snemand. Nordamerika har sin Bigfoot, og i den australske bush kan man risikere at møde yowien, et stort behåret menneske- eller gorillalignende væsen. Historier om disse dyr, eller hvad de nu er, kendes fra de fleste egne af verden, og forskere fra alle grene af videnskabens verden har diskuteret om de virkelig eksisterer, om de er fantasifostre, eller om de måske er baseret på ældgamle iagttagelser af væsener som engang har levet i blandt os. Danmark er generelt lidt fattig på beretninger om den slags mystiske væsener, men hvis man graver lidt ned i historierne, kan man godt finde nogle interessante beretninger at se nærmere på. Den ældste af dem alle er Beowulf-kvadet, et engelsk heltedigt, der er omkring 1500 år gammelt. Det fortæller om helten Beowulf, som åbenbart var svensker, der hører om det skrækkelige uhyre Grendel, der hærger i Kong Roars land et sted i Danmark, formentlig i Jylland. Beowulf drager så afsted for at hjælpe, og møder den store behårede abelignende Grendel, som han til sidst ender med at dræbe. Men Grendel har tydeligvis efterkommere, for hvis man rykker højere op i Danmarks historie og ser nærmere på de mange folkelige overleveringer, finder man talrige historier om store behårede menneskelignende væsener, med hang til at skræmme, og nogle gange også dræbe og æde almindelige mennesker. Nu hedder de bare trolde, og de har gang i mange aktiviteter. Overalt i landet kan man finde beretninger om trolde, der giver dem skylden for mange landskabelige træk. Store vandreblokke fra istiden er altid blevet anbragt af trolde, som regel fordi de har haft en kappestrid om hvem der kunne kaste længst, eller måske har de været gale og kastet stenene efter hinanden. Stejle bakker i ellers flade landskaber skyldes som regel troldekoner, der har båret jord i deres forklæde og spildt lidt på vejen, mens søer kan være der hvor trolde er faldet, har sat fodaftryk eller måske har gravet efter et eller andet. Alle disse historier er tydeligvis eventyr, men kan det tænkes, at de er baseret på fjerne og længst glemte møder med virkelige væsener under en eller anden form? Væsener som fordi de har været både større og stærkere end mennesker, i århundredernes løb er blevet endnu større og mere frygtindgydende i historierne? En af de teorier, der er blevet fremsat som forklaring på disse væseners opståen i folketroen, siger at de er baseret på møder med nogle af menneskes forfædre, neanderthalere, eller måske arter der stammer fra endnu længere tilbage i tiden, arter og former der måske ikke er uddøde for så længe siden som videnskaben har troet, men som har levet længe nok til at mødes med moderne mennesker, der så har bevaret mindet om dem i deres eventyr. Troldene, jætterne og hvad de nu ellers er blevet kaldt i tidens løb, er for længst forsvundet fra det danske landskab, og man har ikke hørt om møder med dem i flere hundrede år, men de er en så indgroet del af folketroen, at alle ”ved” hvordan de ser ud. Skulle man komme forbi den jyske by Vejen, kan man for eksempel se nogle meget flotte troldestatuer. Her kan man standse op og glæde sig over, at de ikke mere hjemsøger de danske skove.
					<br/>
					</div><div class ="kapitel"><b> Koldinghus - Kulde i kælderen og manden med jernhånden. </b>
					<br/>
						Det er nemt at blive revet med af stemningen, hvis man går rundt på et gammelt slot som Koldinghus, der ovenikøbet også er et spændende museum. Det er dog ikke noget der kan tilrådes. Nogle gange får man mere ud af oplevelsen end man havde regnet med, eller lyst til. De fleste mennesker synker som regel en gang eller to, når de første gang står ovenfor den lange trappe, der fører ned til kældrene under Koldinghus. Det er sædvanligvis ikke noget problem at gå derned, hvis man kommer midt i turistsæsonen, hvor trapperne, gangene og salene genlyder a mange menneskers snakken og fodtrin. Men på en tidlig forårsdag, eller en mørk og dyster vinterdag, skal man ikke have ret meget gang i fantasien, før man begynder at mærke kolde fingre på sin arm, og mærker strenge øjne bore sig ind i ens nakke. Stemningen i kælderen er meget speciel. De tykke mure dæmper alle lyde. Der er halvmørkt, og også lidt indelukket og støvet. Og måske er der ikke altid så tomt, som der ser ud til. En række mennesker har i hvert fald i tidens løb oplevet mystiske ting hernede. Nogle siger de pludselig er kommet ind i et område med isnende kold luft. Andre har fået en tydelig fornemmelse af, at de ikke længere var alene, men at der stod en eller anden og trykkede sig op mod muren bag ved dem. Ingen af dem har haft lyst, endsige mod til at vende sig om og kigge nærmere efter, og ikke så få af dem har tilbagelagt turen op ad den lange trappe til slotsgården og dagslyset med en fart, der er en professionel sportsmand værdig. Kigger man lidt tilbage i historien og legenderne om Koldinghus, er det nu ikke så mærkeligt, at stemningen ind i mellem kan være en smule trykket. Der er nemlig sket grusomme ting bag slottes tykke mure. Den mest dramatiske historie drejer sig om Jørgen Rosenkrantz, der var lensmand på Koldinghus midt i 1500-tallet. Han havde en yndig datter, som ikke mindre end tre stolte riddere bejlede til. Til sin faders store ærgrelse afviste hun dog dem alle tre. Historien fortæller så, at lensmanden i 1558 opdagede, at datteren i virkeligheden var forelsket i en ung billedskærer, der havde arbejdet på slottet. Han blev rasende over, at hans datter plejede omgang med en simpel håndværker, lod billedskæreren anholde og tvang derefter sin datter til at overvære ham blive halshugget på slotspladsen. Tre dage senere afholdt han så et bal på slottet, hvor han beordrede ni af sine riddere til at danse med pigen til hun døde. Det lykkedes hende dog at danse dem alle trætte, og tilsidst måtte Jørgen Rosenkrantz selv træde til. Det endte med, at den unge pige døde i sin grusomme faders arme. En grusom historie, men nok ikke helt sandt. Jørgen Rosenkrantz var ganske vist lensmand på Koldinghus i 1558, men han var ugift, så det var næppe hans datter, der var tale om. Det vides dog med sikkerhed, at en dame ved navn Gjertrud Kaas døde under et bal på Koldinghus i 1590. Efterhånden er de to historier nok blevet blandet sammen, og har gjort deres for at understrege den dystre stemning, der godt kan hvile over det massive slot. Christian d. III’s dronning Dorothea er til gengæld rigtig nok, og hun har åbenbart aldrig helt kunne slippe kontakten med Koldinghus, som hun holdt meget af, for hun går efter sigende stadig rundt i slottets sale hver nat, for at se om alt er i orden. Nogle mener de har set hende, mens andre har hørt lyden af det store raslende nøgleknippe hun går rundt med. Under normale omstændigheder gør Dorothea ingen fortræd, men hun finder sig ikke i noget. Hun ser ganske overordentligt bistert på folk der ikke vil træde til side for hende, og det er sandsynligvis også hende, der står bag et af Koldinghus andre spøgelser ”Manden med jernhånden”. Denne usynlige kraft har for vane at slå hatten af folk der går gennem slotskirken. Der ligger kraft bag slagene, og det er sikkert derfor man har troet det var en mand. Men Dorothea holder sig sikkert ikke tilbage, hvis alt ikke er som det skal være på hendes slot.
					<br/>
					</div><div class ="kapitel"><b> Lading Kirke - Liglammet. </b>
					<br/>
						Lading er en lille østjysk by, der ligger omkring 17 km vest for Århus. Man har måske nok en tendens til at køre lige forbi, hvis man er på vej vestpå, men det kan godt betale sig at gøre holdt, om ikke andet så for at aflægge et lille besøg ved byens smukke gamle kirke. Lading Kirke og dens kirkegård ligner mange andre gamle danske landsbykirker og deres omgivelser, men det er ikke alt, der er den rene idyl, for kirken, eller rettere kirkegården har en medarbejder, der ikke er helt af denne verden. Bedst som man går rundt mellem gravstederne kan man nemlig risikere at møde et lille lam. Det er meget venligt, og lader sig gerne klø på ryggen eller i panden, men gør ellers ikke det store væsen af sig. Dets uld er meget lang, det er tydeligvis ikke blevet klippet i lang tid, så de mennesker der har mødt lammet, er som regel blevet lidt bekymrede for det, og har i et enkelt tilfælde endda forsøgt at finde dets ejer, og da det ikke lykkedes, at tage det med hjem. Men selv den slags venlige anstrengelser ender altid forgæves, for liglammet i Lading har andre og vigtigere ting at tage sig til. Det lille lam er nemlig en kirkevare, hvilket vil sige det er et spøgelsesagtigt væsen, der har til opgave at fungere som dødsvarsler, altså vise sig for dem, der snart skal herfra, hente de dødes sjæle til kirkegården og i det hele taget sørge for at holde orden på stedet. Kirkevarer skal for eksempel helst sørge for, at der ikke er nogle af de døde der går igen. Middelalderlig overtro vil mange uden tvivl mene, men her er hvad L.K og hendes to børn oplevede en sommeraften i 1988, da de var på vej fra Århus til deres sommerhus på den jyske vestkyst: ”Det var egentlig ikke meningen, at vi skulle have gjort holdt i Lading, men allerede da vi kom et par kilometer uden for Århus begyndte min søn, som på det tidspunkt var 8 år gammel, at sige han skulle bruge et toilet. Jeg prøvede et stykke tid at tale ham fra det, men han insisterede, og til sidst kørter jeg ind til Lading, for at se, om der måske skulle være et toilet på kirkegården. Det var sidst i juni måned, så selvom klokken var omkring 8 om aftenen, var der stadig lyst.” ”Både børnene og jeg glemte dog helt toilettet, da vi nåede frem, for lige da vi var kommet ind på kirkegården, mødte vi et lille lam, der tilsyneladende traskede noget forvirret rundt mellem gravstenene. Vi troede først, at det måtte have forvildet sig derind fra en mark et eller andet sted, eller måske være stukket af fra en have, for da lammet fik øje på os, kom det straks nærmere. Det virkede meget kælent, og tydeligt vant til at være sammen med mennesker. Min datter var straks begyndt at klø det lille lam i nakken, og hun gjorde mig nu opmærksom på, at det virkede meget forsømt. Ulden var lang, tjavset og beskift, og fyldt med grenstumper, visne blade og andet affald.” ”Jeg blev noget forarget over det arme dyrs tilstand, og overvejede om man kunne finde en kordegn eller en kirketjener, der kunne hjælpe med at finde dets ejer, da der pludselig lød et gisp fra min datter. Hun havde et øjeblik taget hænderne væk fra lammet, og havde kigget op på mig, og da hun se ned igen, var det væk. Der var ingen steder det kunne have skjult sig, og selvom vi bagefter ledte hele kirkegården igennem, fandt vi det ikke. Der var meget stille i bilen, da vi satte os ind igen og kørte videre.” Skulle man selv have lyst til at lede efter liglammet, skal man begive sig til den nordvestlige del af kirkegården. Her ligger der en stor flad sten uden afmærkninger i jorden. Den dækker over liglammets underjordiske tilflugtssted. Om natten vipper stenen op på højkant, så lammet kan komme op og passe sin dont.
					<br/>
					</div><div class ="kapitel"><b> Lundø - Parykmanden. </b>
					<br/>
						Lundø-halvøen nordøst for Skive er et smukt, men også tyndt befolket område, som selv i dag kan give en fornemmelse af, at man er meget langt væk fra alting. Det er derfor heller ikke så underligt, at det er lige præcis her man kan risikere at møde et af Danmarks mest besynderlige væsener, den mystiske parykmand. Parykmanden har ikke fået sit navn, fordi han har en trang til hele tiden at skifte hår og frisure, men fordi han er ualmindelig velforsynet med hårpragt. Han er ret lille, ikke mere end en meter eller så, og så har han et stort busket hår, der når næsten helt ned til jorden. Hvad han egentlig er for en størrelse er meget svært at sige, måske en lille trold, en slags nisse eller noget helt andet. Faktum er dog, at han er ualmindelig drilagtigt anlagt, og kaster sig ud i det mest mærkværdige numre og aktiviteter. Om han så virkelig er ansvarlig for det hele, er en anden sag. Nogle af tingene lyder som almindelige drengestrenger, andre lyder mere som beskrivelser af møder med rumvæsener, eller pigers møder med lidt for ivrige tilbedere. Man behøver dog ikke engang at se parykmandeb for at blive ramt af hans narrestreger. Det er nemlig ham, der sørger for, at man kan fare vild på Lundø, noget der ellers burde være temmeligt svært, da området trods alt ikke er særligt stort. Er man jæger eller fisker, er det også ham, der sørger for, at man rammer ved siden af, at snøren knækker eller filtrer sig ind i grene, eller at en fisk hopper af i sidste øjeblik, lige før man får den helt op på land. Er man af hunkøn, skal man være varsom med at bevæge sig rundt på Lundø med flagrende skørter, for parykmanden kan også vældig godt lide at løfte op i skørterne, og kigge under dem. Men heller ikke der er det almindeligt at se ham. Som regel forsvinder han så hurtigt, at det bare virker som om et pludseligt vindstød har løftet op i klæderne. Rigtigt mystisk bliver det først, når man møder parykmanden ansigt til ansigt. Faktisk kan man undre sig over, hvordan folk kan vide, at det er parykmanden de har mødt, for han ser tilsynelandende aldrig ud på samme måde to gange. Han kan for eksempel skifte størrelse efter behag – et forskrækket vidne så ham blive større og større, indtil han eksploderede som en ballon og forsvandt, mens en anden så ham i form af noget, der nærmest lignede en proptrækker, som skruede sig ned i jorden. Et par gange er parykmanden også kommet ud af en mærkelig vogn eller måske et slags fartøj, der har stået på jorden eller på en mark, og nu er vi ovre i noget, der leder tankerne hen på rumfartøjer og væsener fra andre planeter. Ufo-forskere har i mange år indsamlet beretninger om kontakter med rumfartøjer, der til forveksling ligner historierne om parykmanden, og man kan undre sig over, at han ikke for længst er blevet brugt som bevis for, at rumfartøjer også før i tiden aflagde besøg i Danmark.
					<br/>
					</div><div class ="kapitel"><b> Moesgård – Den sorte hund. </b>
					<br/>
						Moesgård Museum uden for Århus er nok et af de mest spændende arkæologiske og historiske museer i Danmark. Her kan man blandt meget andet stå ansigt til ansigt med Grauballemanden, et af landets bedst bevarede moselig, og man kan studere detaljerne i hans sidste måltid. Man kan også gå en smuk tur i parken omkring museet, hvor der er indrettet en oldtidssti. Skulle man være interesseret i det lidt mindre håndfaste og lidt mere mystiske og uforklarlige, er Moesgård skam også leveringsdygtig. Her er både jamrende hvide damer og en skrækindjagende sort hund med flammende øjne, der holder til i parken. Den hvide dame er resultatet af en tragisk hændelse, der fandt sted dengang Moesgård stadig var en herregård, og tyve og røvere drev deres spil på egnen. En aften var herremanden blevet overfaldet af røvere på vejen hjem fra Århus, men det var lykkedes ham at slå dem tilbage, og endda hugge en finger af en af dem i kampens hede. Et par dage efter dukkede herremandens datters forlovede op med hånden bundet ind, og det viste sig selvfølgelig, at han var en af røverne, ja faktisk røverbandens leder. Der var ingen tvivl om hans skyld, så han blev dømt til døden og henrettet. Herremandens stakkels datter havde intet anet om sin forlovedes skumle aktiviteter, så hun tog sig det forståeligt nok meget nær. Faktisk endte hun med at græmme sig til døde, og det siges, at man stadig ind i mellem kan høre hende jamre over sin skæbne, eller ligefrem se hende vandre gennem Moesgårds mange sale. Der forlyder ikke noget om hvorvidt de mange mennesker der idag arbejder på Moesgård, eller de mange turister, der kommer for at besøge museet, stadig ser eller hører den stakkels pige, men det er nok værd at holde øjne og årer åbne, hvis man lægger vejen forbi. Den hvide dame kan måske nok virke lidt skræmmende, men hun gør ingen skade. Det kan man til gengæld ikke sige om Moesgårds sorte hund, der hjemsøger parken. Den varsler både død og ulykke, hvis man skulle være så uheldig at møde den. Der findes en ret kendt beretning om en kusk, der i 1917 havde et lidt for tæt møde med Moesgård-hunden, og hvis man læser den, forstår man godt, at hunden har et noget blakket rygte. Kusken havde hørt historierne om hunden, og havde gennem lang tid forsøgt at få den at se, men det var ikke lykkedes. Han var derfor blevet enig med sig selv om, at den ikke eksisterede, og at de folk der så den, bare havde bildt sig noget ind. En mørk aften, da han gik gennem parken, stod den der så imidlertid på stien lige foran ham, en stor sort stridhåret hund med lysende gule øjne. Nu var kusken imidlertid ikke bange af sig, så i stedet for at stikke af, tog han sin stok, og prøvede at slå hunden til jorden. Det fik han imidlertid ikke meget ud af, for stokken gik lige igennem den, uden at ramme noget. Da hunden et øjeblik efter vendte siden til, prøvede han igen, og denne gang sigtede han efter ryggen. Heller ikke denne gang fik stokken kontakt. Den gik lige igennem, og stoppede først, da den ramte jorden. Så mistede kusken modet, og forlod skyndsomt området. Det er dog ikke hver gang hunden opfører sig lige dystert, et par år senere var en ung pige på vej gennem parken en lige så sen og mørk nattetime, og hun følte sig absolut ikke godt tilpas ved det, men pludselig dukkede en stor sort hund op ved siden af hende, og gav sig lige så stille til at lunte ved siden af, mens hun gik igennem den mørke park. Da hun var nået igennem, drejde den af, og forsvandt ind i parken igen. Måske syntes den simpelthen bedre om skræmte unge piger end gnavne gamle kuske? Man skal jo som bekendt være forsigtig med at komme for tæt på hunde man ikke kender, men hvis hunden så ovenikøbet er sort, har lysende øjne og løber rundt omkring Moesgård, skal man nok være ekstra varsom med klapperiet. Måske går det godt, men det kan jo også tænkes, at hånden går lige igennem.
					<br/>
					</div><div class ="kapitel"><b> Poskær Stenhus – Vinduet til fortiden. </b>
					<br/>
						Poskær Stenhus er en af Danmarks største, flotteste og mest velbevarede stendysser. Den har ligget midt i det smukke landskab i Mols Bjerge på Djursland siden den blev bygget i stenalderen for omkring 5300 år siden. Der er blevet brugt meget store sten til at bygge Poskær Stenhus. Dækstenen der ligger oven på selve dyssen, vejer således omkring 11,5 tons. Det har været en utrolig kraftpræstation at bygge hele dette kompleks, og man kan ikke lade være med at blive imponeret over stenaldermenneskenes ingeniørmæssige kunnen. Ser man nærmere på den kolossale dæksten, er den meget flad i bunden. Det skyldes at den i virkeligheden kun udgør halvdelen af gigantisk kampesten, som er blevet flækket, så den har fået en flad side. Den anden halvdel af stenen, der er endnu større (den vejer næsten 20 tons) er blevet brugt som dæksten på en anden stendysse omkring 2 km fra Poskær Stenhus. Det er ikke noget under, at stendysser har vakt forundring op gennem historien, og fået senere tiders mennesker til at tænke på magi og andre overnaturlige fænomener. Mange stendysser er også blevet ”befolket” med mystiske væsener fra nisser og trolde til elverpiger og andre uhyggelige ting, ligesom de er blevet forsynet med deres egne magiske kræfter. I moderne tid har flere mennesker fremsat teorier om, at dysserne blev bygget for at udnytte en form for kraftfelt, som omgiver jorden, og som fortidens mennesker kunne opfatte, men som vi moderne mennesker er blevet for tykhudede til at kunne mærke. Hvis denne teori er rigtig, er stendysser altså en form for kraftstationer eller reaktorer, der samler jordens energier. Det lyder umiddelbart mærkeligt, men så er det næsten endnu mærkeligere, at der fortælles ensartede historier om mange af Europas stendysser, historier som allesammen beretter om mærkelige kræfter, der forstyrrer tid og rum. En af de mærkelige ting ved Poskær Stenhus og en lang række andre stendysser og stenanlæg, er for eksempel, at det skulle være umuligt at tælle stenene i den cirkel, der omgiver selve dyssen. I dag er der 23, der har været 24, så vi kender sådan set godt antallet, men de mundtlige overleveringer beretter om mange mennesker, der har forsøgt at tælle stenene, som regel fordi gennemførelsen af en sådan bedrift ville give dem særlige evner eller afsløre en skjult skat for dem, men hver gang uden held. De mister overblikket eller ser dobbelt, og hvis de endelige er så snedige, at de for eksempel afmærker hver enkelt stor sten når de har talt den, for eksempel ved at lægge en lille sten oven på, så opdager de, at de store sten ”smider” de små af, som om de var to magneter, der havde frastødt hinanden. Undersøgelser af dysser og stenanlæg i England har vist, at nogle sten er omgivet af deres egne elektromagnetiske felter, og det er da ikke utænkeligt, at Postkær Stenhus har det på samme måde. Har man et kompas med sig, var det måske en ide at prøve, om stenene forstyrrer kompasnålens bevægelser. Hvis ikke dette skulle være mærkeligt nok, findes der også nogle enkelte beretninger som tyder på, at stendyssens kræfter rækker langt videre end til at smide rundt med småsten. Tre forskellige historier, fra henholdsvis slutningen af 1800-tallet, 1931 og 1978, fra mennesker der har besøgt Poskær Stenhus kort efter et tordenvejr, hvor man må formodes, at dyssen virkelig har været fuldt opladt med naturens kræfter, fortæller samstemmende, at de pågældende personer nærmest kunne mærke luften prikke i huden, når de gik ind midt i stencirklen, og at de i korte glimt ikke kunne kende det omgivende landskab, når de kiggede ud over stenene. Det så ældre ud, og de kunne ikke se nogen tegn på menneskelig tilstedeværelser. Man kunne måske forestille sig, at dyssens kræfter ind i mellem var så stærke, at de kunne åbne et vindue til fortiden, og på den måde vise en tilskuer hvordan Mols Bjerge så ud i stenalderen? Poskær Stenhus har aldrig været genstand for systematiske arkæologiske undersøgelser, men om det vil give svar på nogle af gåderne omkring den gamle stendysser, er jo ikke godt at vide.
					<br/>
					</div><div class ="kapitel"><b> Rold Skov – Kæmpefirbenene. </b>
					<br/>
						”Jeg troede simpelthen ikke mine egne øjne. Den lå på en væltet træstamme midt i en solstribe, og den virkede fuldstændigt enorm. Et kort øjeblik tænkte jeg faktisk på en dinosaurus, selvom jeg godt vidste, at det måtte være noget andet. Den lignede nærmest en meget stort firben. Jeg vil tro den var omkring 75 cm lang, med et stort kantet hoved, små klare øjne, og en tydelig savtakket kam hele vejen ned ad ryggen. Jeg prøvede forsigtigt at gå nærmere, men den opdagede mig ret hurtigt, løb ned fra træstammen, og forsvandt lynhurtigt ind i krattet på den anden side.” Der ville ikke have været noget som helst usædvanligt ved denne beretning om mødet med en varan eller en leguan, eller hvad det nu er for et stort krybdyr, som dette øjenvidne har set, hvis historien var kommet fra et sted i troperne, en centralamerikansk jungle, en afrikansk savanne eller måske en australsk ørken. Nu befandt vidnet sig imidlertid i nærheden af Teglsø, der ligger i Rold Skov i Nordjylland, og så stiller sagen sig en kende anderledes. Danmark er et fattigt land, når det drejer sig om krybdyr. De bryder sig ikke så meget om vores generelt kølige klima, og slet ikke om vores kolde vintre. Faktisk har vi kun fem krybdyr, to slanger; snogen og hugormen, to firben; mark- og skovfirben og endelig stålormen. Ingen af dem bliver specielt store, og der er absolut ingen af dem, der ligner den store øglen fra træstammen ved Teglsø. Hvis Teglsø-øglen var en enegænger, kunne man fristes til at tro, at øjenvidnet har haft en lidt for livlig fantasi, men faktisk er det ikke den eneste gang, der er blevet set sådanne dyr i Rold Skov. Siden 1967 har mindst 16 forskellige mennesker set et af disse dyr på forskellige steder i skoven. De er som regel blevet set ret tæt på vand, og gerne på meget varme dage, hvor de har ligget og solet sig på træstammer, sten eller i et tilfælde midt på en skovsti. Det er svært at komme med bare et rimeligt fornuftigt bud på hvad det kan være for nogle dyr. Det eneste nulevende krybdyr, der rigtigt ligner folks beskrivelser, er den new zealandske tuatara, og man kan vanskeligt forestille sig, at det er sådan nogle folk har set. Tuataraen findes kun på nogle små øer ud for den new zealandske kyst, og kun i ganske få zoologiske haver. Det er heller ikke troligt, at det drejer sig om undslupne fangenskabsdyr. Tuataraer er for det første svære at holde i fangenskab, og for det andet er de totalfredede, så det er ikke noget private ligger inde med. Man kunne ellers godt være fristet til at tro, at det kunne være et enkelt fangenskabsdyr, der på et tidspunkt var sluppet ud i skoven, og sidenhen havde fundet sig godt tilpas i det nordjyske. Man kan godt finde store firben lidt tættere på de hjemlige breddegrader, og der er måske her man skal finde den mest sandsynlige kandidat. Smaragdfirben, der lever i Sydeuropa kan blive ganske store, og de er nemme at holde i fangenskab. Hvis de skulle slippe ud, ville de uden problemer kunne optræde i rollen som lommedinosaurer for folk, der ikke har regnet med at se sådan en størrelse på skovturen. Det eneste problem er, at smaragdfirben formentlig ikke kunne overleve en rigtig kold dansk vinter, og det er lidt for meget at forlange, at der med jævne mellemrum skal slippe store firben løs i en enkelt dansk skov. Her er med andre ord et ægte mysterium, der venter på at blive løst, og med det stadigt voksende antal digitalkameraer, der efterhånden er i omløb, er det forhåbentligt kun et spørgsmål om tid, før en gæst i skoven, det være sig en lokal beboer eller en turist, tager et billede der en gang for alle kan afgøre hvem kæmpefirbenene i Rold Skov egentlig er.
					<br/>
					</div><div class ="kapitel"><b> Samsø - Havmænd, havfruer og andet tøjeri. </b>
					<br/>
						Naturen er smuk på Samsø, og dyrelivet rummer tilsyneladende også en hel del mere end hvad man kan finde i de fleste gængse zoologibøger. Her er for eksempel både havmænd og havfruer, og ikke mindst deres forskellige husdyr, som ikke altid holder sig til det våde element. I gamle dage var Samsø kendt for sine grimme og knortede køer, som ikke desto mindre gav en ualmindelig god og fed mælk. Uvidende sjæle ville sige, at det var fordi køerne var blevet avlet for deres evne til at give mælk, og at man havde set stort på deres udseende, men andre og mere veloplyste vidste, at det havde en helt anden forklaring. Der var jo som alle vidste en rig befolkning af havfolk i farvandene omkring Samsø, og deres tyre, havtyrene, rev sig af og til løs. De søgte gerne op på land, åbenbart fordi de almindelige landkøer udøvede en uimodståelig tiltrækning på dem. Og når disse køer først en gang var blevet bedækket af en havtyr ville de for altid give kalve, der gav førsteklasses mælk. Havfolket tog sig ikke så meget af havtyrenes udflugter. I det hele taget stod de også på betydeligt bedre fod med Samsøs befolkning end hvad man normalt hører om den slags. Havfruer har jo for eksempel en uheldig vane med at lokke søfolk til at springe over bord, fordi de synger så smukt, eller måske ligefrem lokke deres skibe til forlis. Sådan var det ikke med Samsøs havfruer. De svømmede gerne rundt om fiskerne både, og kunne også finde på at advare dem, hvis der var en storm i anmarch. Enhver zoolog ville naturligvis være himmelhenrykt for at kunne studere en havfrue eller en havmand lidt nærmere, men et sådant eksemplar er aldrig kommet videnskaben i hænde. Og i dag er det som om havfolket holder sig væk fra Samsø. Er man lidt prosaisk indstillet kan man muligvis se en forbindelse i, at der altid har været mange sæler omkring Samsø, men er man lidt mere romantisk anlagt, vil man nok mene, at det er den moderne trafik og aktivitet, der har skræmt havfolket ud på dybere vand. Trænger man til at få lidt mere fast grund under fødderne, kan man lægge vejen forbi Kolby Kirke på det sydlige Samsø. Her skal man have stærke nerver, hvis man vover sig ud efter mørkets frembrud, for så kan man høre de døde jamre sig i deres kister. Det er ganske enkelt fordi de fryser. De er ikke allesammen blevet pakket lige godt ind i deres kister, og derfor ligger de nu og vender og drejer sig hver eneste nat, når mørket falder på, og det bliver koldere. Et andet mærkeligt fænomen er lidt sværere at finde. Så skal man til Nordby Kirke, hvor en sten i kirkegårdsmuren er mærket med blodspor, som ikke er til at fjerne. De stammer efter sigende fra en overfald på en lokal mand, som var en god del mere pengegrisk end godt er. Hver eneste gang en af hans naboers køer rev sig løs, trak han dem hjem i sin stald, og krævede derefter penge af naboen for at have passet den. Til sidst blev alle de omkringboende så trætte af den trafik, at de en aften overfaldt ham ved kirkegårdsmuren, og tævede ham ihjel. Stenen er virkelig nok, men i vore dage kan den være lidt svær at finde. Den sidder på indersiden af sydmuren, cirka 60 cm over jorden, og omkring 20 m fra vestmuren. Den havde tidligere nogle store røde mærker, som altid kom igen, uanset hvor mange gange den blev kalket over. Undersøgelser har vist, at de røde mærker skyldes jernilter, som trænger ud fra stenen . Mærkerne var stadig tydelige i tiden omkring Anden Verdenskrig, men de har haft lidt sværere ved at trænge igennem moderne maling, så det er ikke sikkert, at de er synlige mere.
					<br/>
					</div><div class ="kapitel"><b> Schackenborg - Det larmende spøgelse. </b>
					<br/>
						Den største nutidige attraktion ved Schackenborg Slot i Møgeltønder er naturligvis det faktum, at det er her prins Joachim bor, men der er også noget at komme efter, hvis man er interesseret i det mystiske og overnaturlige. Slottet har da også en bevæget og dyster fortid med nogle tidligere ejere og beboere, der ikke har været Guds allerbedste børn. Grevinde Anne Sophie Schack, der døde i 1760 på Gram Slot er for eksempel en af dem. Hun præsterer faktisk at spøge både på Gram og på Schackenborg, formentlig fordi hun efter sigende begge steder brændte en tjenestepige ihjel. Hvorvidt det egentlig har noget på sig, vides ikke rigtigt, så det kan jo godt være, at hun bare er et offer for ondsindede rygter. Hvis hun virkelig er uretfærdig anklaget, er det vel kun ret og rimeligt, at grevinde Anne Sophie er i dårligt humør. Det er sikkert også hende, der i perioder har hærget rundt i sydvestdelen af huset, hvor hun tramper i gulvet, river i dørene og laver en frygtelig larm. Grevinden er iøvrigt et af de rigtigt gode eksempler på, at spøgelser måske virkelig er et eller andet reelt fænomen, og ikke kun noget der opstår i letpåvirkelige menneskers fantasi. Hun kan nemlig også skræmme dyr, som man må formode ellers ikke går og bilder sig den slags ting ind. Et lidt mere fredeligt spøgelse er en lille gammel dame, som ind i mellem er dukket op i et af slottets værelser. Hun har tørklæde om hovedet, og ligner nærmest en rar gammel bedstemor, men hun siger ikke noget, og giver ingen antydninger af hvem hun er. Hun gør imidlertid ingen fortræd, og skræmmer heller ikke nogen, så hun får lov at gå i fred. Schackenborg Slot er sjovt nok også forbundet med et sagn om de berømte guldhorn, der blev fundet ved Gallehus i henholdsvis 1639 og 1734 ikke ret langt derfra. Sagnet siger, at man aldrig vil finde flere guldhorn. Til gengæld skal der komme en dag, hvor man vil finde et helt guldbord med tilhørende service i jorden i nærheden. Når det sker, vil en lys og lykkelig tid starte for Danmark, men den er dog ikke helt gratis, for fundet af guldbordet vil også være ensbetydende med, at Schackenborg går op i flammer. Schackenborg er normalt ikke åbent for offentligheden, og slotshaven er kun åben i forbindelse med særlige arrangementer, så der er nok ikke de store muligheder for at møde nogle af de spøgende damer, men man skal ikke fortvivle, for både vejen op til slottet, som man kan se udefra, og hovedgaden i Møgeltønder, er ind i mellem skuesplads for nogle ret usædvanlige begivenheder. I 1992 vågnede en hollandsk turist der boede i byen således en sommernat uden at kunne falde i søvn igen. Han stod derfor op, og besluttede sig for at gå en lille tur i byen. Til sin store overraskelse opdagede han, at der var masser af mennesker på gaden. Der kom folk både til fods og i kareter og hestevogne, og de var allesammen klædt fornemt på i gammeldags tøj, som om de skulle til et kostumebal. Hollænderen prøvede at spørge flere af de forbipasserende hvad det var, der foregik, men ingen af dem reagerede på hans henvendelser. Han prøvede endda at lægge en hånd på skulderen af en dame klædt i en meget stor kjole, men hun reagerede heller ikke, selvom han tydeligt kunne mærke hende. På dette tidspunkt begyndte det at gå op for hollænderen, at der var et eller andet galt. Blandt andet fordi der ikke kom en lyd fra nogle af de mange mennesker. I et forsøg på at opklare sagen fulgte hollænderen med de mange vandrende mennesker op mod Schackenborg, og der så han til sin overraskelse hvordan de drejede ind på vejen mod slottet uden at bryde sig om, at porten var lukket. Efterhånden som de nærmede sig slottet, blev de mange mennesker imidlertid mere og mere utydelige, og efter få minutter stod den hollandske turist og så på en helt tom vej. Han skyndte sig derefter rystet hjem i seng, men havde forståeligt nok ikke fået lettere ved at falde i søvn. Af skræk for at blive til grin, holdt han ovenikøbet oplevelsen for sig selv i 9 år, før han turde fortælle den til andre.
					<br/>
					</div><div class ="kapitel"><b> Spøttrup - Alverdens spøgelser. </b>
					<br/>
						Hvis man er interesseret i spøgelser, behøver man egentlig ikke rejse land og rige rundt fra den ene herregård og gamle ruin til den anden. Et enkelt besøg på Spøttrup kan være mere end rigeligt. Det er et af landets mest hjemsøgte steder. Der huserer mindst en halv snes forskellige genfærd her, og de er alle sammen blevet set mange gange. Hvide, grå og andre farvede spøgelsesdamer er et fast indslag i det overnaturlige mange steder i Danmark, men på Spøttrup er samlingen usædvanlig righoldig. Her er sågar en blå dame, som man kan støde på i det firkantede trappetårn, eller i borgens køkken eller bryggers. Den hvide dame foretrækker det runde trappetårn, mens den grå dame holder til i porttårnet. Den sidstnævnte skal man behandle med den størst mulige varsomhed. Hun går igen, fordi hun på et tidspunkt myrdede tre småbørn. Endelig er der den sorte dame, som åbenbart foretrækker at opholde sig udendørs. Hun kan ses på markerne omkring borgen. I foråret 1997 blev den sorte dame set af en fugleinteresseret mand fra Skive, som var ude på en tidlig morgentur. Han opdagede ved et tilfælde en dame klædt i en mærkelig gammeldags sort kjole, som stod på marken nedenfor Spøttrup. Klokken var kun fire, så manden undrede sig temmeligt meget over hendes tilstedeværelse. Da han løftede sin kikkert og så på damen, var det tydeligt, at hun stod med ryggen til, og kiggede op på borgen. Han kunne tydeligt se alle detaljer i hendes kjole, men efter nogle sekunder var det som om hun begyndte at blive uskarp, og i løbet af få øjeblikke blegnede hun simpelthen væk og forsvandt, ”næsten som billedet på et gammeldags tv”. Skulle man befinde sig ude omkring Spøttrup efter mørkets frembrud, kan det også betale sig at se voldene nærmere efter. Her kan man nemlig undertiden se et underligt flakkende skær af blå flammer, som danser hen over de gamle forsvarsværker. Den slags lys, liglys eller lygtemænd, som de også kaldes, kendes fra mange steder i verden, men fælles for dem alle er, at man ikke har nogen god forklaring på dem. De er dog set så mange gange, at der ikke kan være den store tvivl om deres eksistens. Måske består de af brændbar gas, som er sivet op fra jorden, og derefter blevet antændt på en eller anden måde, eller også er de et hidtil ubeskrevet naturfænomen. Et fænomen der mere hører ind under det overnaturlige, er den mand, som nat efter nat rider ind på borgen siddende på en hvid hest. Det er muligvis også ham, der ind i mellem dukker op i en sort karet med firspand. Det er nu ikke altid man kan se denne karet. Nogle gange kan man kun høre den tydelige rumlen af gammeldags karethjul på borggårdens sten. Men der er aldrig noget at se, når man kommer ud i gården. To af de mere dramatiske af Spøttrups spøgelser må man indendørs igen for at møde. Det ene er en ridder som ovenikøbet er klædt i panser og plade. Hvem han er ved ingen, men han vandrer ind i mellem hvileløst rundt i borgens mange gange. Muligvis har han haft noget at gøre med den uafvaskelige blodplet på væggen i salen i sydfløjen. Her skulle man kunne se et blodigt håndaftryk. Det er sporene efter en dame, der blev danset ihjel af en flok riddere, og som med sine sidste kræfter satte dette tydelige spor af sit tragiske endeligt. Og iøvrigt skal man nok passe lidt på med at vandre for meget, og for alene rundt i Spøttrups gange. Her findes en del andre spøgelser, som sjældent lader sig se, men som efterlader en fornemmelse af ubehag og kulde, når man støder på dem. Træk fra huller i murene og lignende steder, vil nogle måske mene. Ja, måske...
					<br/>
					</div><div class ="kapitel"><b> Staby Kirke - Uro i Staby. </b>
					<br/>
						Sidst i 1500-tallet var Staby et skidt sted at være, specielt hvis man var kirkegænger, eller måske ligefrem præst i Staby Kirke. Her var der nemlig gang i nogle af de voldsomste spøgerier man overhovedet kender til i Danmark. Det drejede sig ikke alene om tågede skikkelser af forskellig slags, men også en hel gruppe af de mest støjende, ødelæggende og larmende spøgelser man har – poltergejster. Poltergejster er et tysk ord, der betyder larme- eller bankeånder, og det er præcis hvad de gør. Poltergejster har åbenbart mere håndfast fysisk form end andre former for spøgelser, for ikke alene kan de frembringe lyde og larm, de kan også flytte eller ligefrem kaste rundt med genstande. Nogle forfattere har beskrevet poltergejster som overnaturlige hærværksmænd, og de giver da også indtrykket af at være både drilagtige og ondskabsfulde. I Staby Kirke sørgede de for eksempel for, at der om aftenen var en ubeskrivelig larm i kirken. De udstødte vilde brøl og kastede rundt med inventaret i kirken. Selv de store tunge kirkebænke kunne blive dynget op i bunker oven på hinanden, og de mere kostbare ting måtte ofte hentes ned fra loftbjælker og lignende steder. Selv ikke midt under en gudstjeneste kunne man vide sig sikker for poltergejsternes hærgen. Hvis der var mørkt i kirken, pustede de lysene ud, og kunne de ikke finde på andet, var der altid mulighed for at skubbe til kirkegængerne, så de væltede rundt mellem hinanden. Spøgerierne have muligvis noget at gøre med Niels Christensen Ikast, der var præst i Staby Kirke på det pågældende tidspunkt, for de begyndte først at blive rigtigt voldsomme da han kom til i 1573. Det kan tænkes, at den gode præst kunne en god del mere end sit Fadervor. Det kom ham nu også til gode i den sidste ende, for efter sigende lykkedes det ham til sidst at få manet poltergejsterne væk. Han var dog nødt til at få hjælp af nogle andre præster, for at få ryddet op i det hele. I dag er alt roligt i Staby Kirke, men den er alligevel et besøg værd. Det er en af Danmarks flotteste landsbykirker med meget fine udsmykninger, blandt andet to firkløverformede vinduer i koret. De er udhugget i et stykke, lidt af en håndværksmæssig kraftpræstation. Går man uden for kirken, er det også værd at lægge vejen om på nordsiden. Her kan man i ydermuren finde en mængde lange vandrette ridser. De ligner lidt den slags ødelæggelser børn og unge kan finde på at lave, hvis de keder sig, men de er for det første langt ældre, og for det andet har de haft et langt mere alvorligt formål. Det er sporene af ældgamle frugtbarhedsritualer, som må have rødder langt tilbage i tiden, længe før Staby Kirke og den kristne tid. Furerne sidder ret lavt nede på muren, og de er simpelthen fremkommet ved, at bønderne før i tiden havde for vane at snige sig op på kirkegården ved midnatstide med deres plovskær under armen. Så lagde de sig på knæ, og sleb plovskærene på muren. På den måde håbede de at kunne overføre lidt af Guds kraft til plovene, som så i sig selv ville sørge for, at markerne blev særligt frugtbare.
					<br/>
					</div><div class ="kapitel"><b> Tirsbæk - Spøgelseshjorten. </b>
					<br/>
						På Tirsbæk i Østjylland kan man i de sene nattetimer risikere at støde ind i et af Danmarks mest usædvanlige spøgelser, der styrter rundt på gangene. Det er såmænd en spøgelseshjort!. Dyrespøgelser er af en eller anden grund meget usædvanlige. Og det kan man egentlig godt undre sig lidt over. I følge en af de mest gængse teorier om spøgelser, dannes de når en person eller et andet levende væsen kommer af dage under voldsomme omstændigheder. Og når man tænker på hvor voldsomt tingene ofte går til i naturen, burde der egentlig være hundredevis og ikke tusindvis af dyrespøgelser, der flakker om overalt i Danmark. Men sådan er det altså ikke. Og dem der er, viser sig ofte de særeste steder, såsom på den lange gang i vestfløjen på Tirsbæk. Tirsbæk har også et mere traditionelt spøgelse, en hvid dame, der med jævne mellemrum vandrer hen over broen til slottet og ind på gårdpladsen. Hun er særlig interessant, fordi hun også engang har skræmt livet af en gruppe tyske soldater. Under krigen i 1864 var der nemlig stationeret tyske soldaterpå Tirsbæk i en periode, og de så en sen aften damen på sin tur hen over broen. De prøvede naturligvis at råbe hende an, men da hun ikke reagerede, skød de faktisk på hende. Der skete imidlertid ingenting, hvilket efter sigende chokerede soldaterne en hel del. Den hvide dame er formentlig Maren Loss, der døde i 1778. Hun var oprindelig hønsepige, men åbenbart et ualmindeligt smukt eksemplar af slagsen, for hun blev gift ind i adelen, hvor hun dog hurtigt tillagde sig et temmeligt broget rygte. Det skyldes ikke mindst hendes vane med at forlyste sig med allehånde forskellige mandfolk, uden smålig skelen til, om de, eller for den sags skyld hende selv, var gift, hverken med hinanden eller med andre. Måske har hun simpelthen fået sin straft for sit udsvævende liv på denne måde. Maren gør også sin indflydelse gældende i parken omkring Tirsbæk. Der hvor den gamle tegnbrænderiovn engang stod, skal man for eksempel vare sig for at gå forbi efter mørkets frembrud. Har man en lygte med sig med levende lys i, vil man nemlig se, at flammen bliver mindre og mindre, jo tættere man kommer på stedet, samtidig med at man mærker en mere og mere knugende fornemmelse i brystet. Trykket letter igen, og flammen vokser, når man går videre, men man ser eller hører ellers ikke noget. Man ser ikke så meget til Maren og hjorten på Tirsbæk i vore dage, men helt fri for deres indflydelse er man ikke, hvis man besøger parken. En række af de mennesker som har besøgt Tirsbæk har nemlig fortalt, at der faktisk er visse steder i parken, hvor man akut kan blive grebet af en følelse af fortvivlelse, hvis man ikke ligefrem bliver rædselsslagen og får en voldsom trang til at styrte afsted i vild panik. Disse skrækzoner er meget veldefinerede, for lige så hurtigt man kan blive ramt af de negative tanker og følelser, lige så hurtigt kan de forsvinde igen. Fænomenet er på ingen måde ukendt. Det kendes fra utallige steder verden over, og selvom man faktisk nogle steder har målet og registreret små lokale områder, præget af pludselige temperaturfald, har man ikke nogen form for forklaring på hvad der sker.
					<br/>
					</div><div class ="kapitel"><b> Understed Kirke - Vejrstenen. </b>
					<br/>
						Med et navn som Understed har man en vis ret til at forvente noget mirakuløst, når man besøger denne lille by i Vendsyssel, og den kan da også fremvise en hel række mirakuløse hændelser i sin fortid, men det uligt mest spændende er nu det lille mirakel man kan se hver eneste dag, hvis man træder indenfor i Understed Kirke. Lige ved døren ligger en stor uregelmæssig mørk sten, der umiddelbart virker lidt malplaceret der på stedet, men det er ikke stenens udseende man skal dømme efter, man skal, som det også passer sig med mennesker, bedømme den på dens egenskaber. Det er nemlig en vejrsten. Vejrsten er ikke unikke for Understed Kirke, de kendes fra flere andre steder i Danmark, og også i en række andre lande, men stenen i Understed er et pragteksemplar, der ovenikøbet er anbragt i flotte omgivelser. Vejrstenen har som sådan ikke noget med kirken at gøre. Den har formentlig været kendt længe før kirken er blevet bygget, men i et tidligt landbrugssamfund uden kalendere, ure og frem for alt vejrudsigter, har en sten, der har kunnet fortælle om vejret, uden tvivl været af stor værdi, og derfor har man fået anbragt den i kirken, hvor den så har kunnet være under selveste Vorherres beskyttelse. Ting der kan forudsige fremtiden, og specielt vejret, har altid været i høj kurs. Mange mennesker har forsøgt sig med vejrfisk, små tørrede fisk, der skulle hænges op i bomuldssnore, vejrstrå og mange andre ting. Vejrsten har ikke været så almindelige til dagligdags brug, fordi de tilsynelandende skal have en vis størrelse, før de virke. I både England og Tyskland har man forsøgt sig med at hakke store vejrsten i små stykker, og sælge bidderne til folk, men det har været skønne spildte kræfter, for små vejrsten virker overhovedet ikke. Stenen i Understed Kirke er aldrig blevet undersøgt nærmere, så man har ikke nogen endelig forklaring på dens forunderlige egenskaber, men faktum er, at den i en vis udstrækning kan forudsige vejret, frem for alt regnvejr. Der sker nemlig det, at den på en eller anden måde tager forskud på det våde vejr. Hvis stenen bliver fugtig at føle på, eller ligefrem våd, er der regn på vej, og jo vådere stenen er, jo hurtigere kommer det. Normalt er Understed Stenen 8-12 timer forud for selve vejrskiftet. Det er naturligvis ikke meget i forhold til nutidige vejrudsigter, men før i tiden, var det uden tvivl af stor værdi for bønderne, når høsten skulle ind. Det siges, at de var i kirken hver eneste morgen for at føle på stenen, når de skulle planlægge dagens arbejde. Der er som sagt ingen forklaring på hvordan vejrstenene virker, men da luftfugtigheden ofte stiger i timerne op til et regnvejr, sker der formentlig det, at denne fugtighed udfældes på stenen, som af en eller anden grund lettere bliver fugtig end de andre sten, der omgiver den. De kalk- og teglsten de fleste danske kirker er bygget af, vil nok suge det meste af fugtigheden til sig, så den aldrig kan mærkes, men hvis vejrstenene er tættere, og måske en anelse koldere end de andre sten, så vil fugtigheden kunne mærkes på dem. Så vidt vides, er der aldrig nogen, der har prøvet at lave en længere undersøgelse af en vejrstens funktioner, altså sammenlignet dens fugtighedsnivesau med luftfugtigheden og vejrudsigterne. Det kunne ellers være spændende nok, for så var der måske en mulighed for at få en forklaring på de underlige stens funktion.
					<br/>
					</div><div class ="kapitel"><b> Visborggård - Det forbandede maleri. </b>
					<br/>
						Historier om forbandelser er altid noget, der kan vække interesse. De fleste mennesker har uden tvivl hørt om Faraos forbandelse, der skulle have ramt alle de arkæologer og andre, som var med til udgravningen af den ægyptiske farao Tutankhamons grav. Det fortælles også, at nationalparkmyndighederne på Hawaii næsten dagligt får pakker med små stykker lava sendende fra alle egne af verden. Det er folk, som har trodset et forbud om at røre den størknede lava fra Hawaiis vulkaner, og alligevel taget en souvenir med hjem. Den lokale overtro siger imidlertid, at vulkangudinden Pelé våger over lavaen, og sørger for at ramme alle dem, som trodser forbudet med en forbandelse, og hvis der er et brev med lavastykkerne, kan man være sikker på, at det beskriver talrige uheld, der har ramt de langfingrede turister. Helt så dramatiske forbandelser eller forbandede genstande har vi ikke i Danmark, men på Visborggård i Nordøstjylland hænger der et maleri, som man ikke desto mindre bør behandle med den yderste respekt. Billedet er et portræt af Claus Seefeld, som døde i 1671, og det fik allerede tidligt et ret dårligt rygte. I forbindelse med en ombygning af Visborggård i 1932, skulle maleriet flyttes. Den opgave blev pålagt en lokal snedker, som dog ikke var meget for det. Et lokalt rygte fortalte nemlig, at det ville gå den som rørte billedet ilde. Enden på det hele blev, at en gruppe mænd fra Visborggårds ledelse sammen flyttede malerier. Det gik sådan set udemærket, men ikke uden en række mærkelige uheld. Ved selve flytningen blev en af de tilstedeværende ramt i hovedet af et stort spiger, der faldt ned. Samme aften faldt en af de andre ned af en kældertrappe og brækkede et kraveben. Den samme skæbne ramte endnu en deltager dagen efter, da han faldt over sin hund, og en læge, der også var med, kørte i grøften på vejen hjem. Det siges endda, at en mand fra Statens Musem for Kunst, som på et tidspunkt skulle låne maleriet, faldt ned af et stillads, og brækkede den ene arm så grundigt, at han blev invalid for livstid. Det er svært at give en forklaring på den slags historier. Der er for så vidt ingen grund til at betvivle, at uheldene virkelig har fundet sted, men sandsynligvis ville de have fundet sted under alle omstændigheder. Fordi de er sket i tilknytning til en genstand med et dårligt rygte, bliver de så sat i forbindelse med en mere eller mindre fiktiv forbandelse, og så har historien fåët ny næring. Det skulle være overflødigt at nævne, at det naturligvis også spøger på Visborggård. Spøgerier er nu ikke nødvendigvis noget, som altid er en plage. Magdalene Kjellerup, som ejede Visborggård fra 1891-1912 skulle således have været så vant til spøgelserne, at hun snakkede med dem med lige så stor selvfølgelighed som hun talte med familiemedlemmer og tjenestefolk. Visborggård fungerer i dag som plejehjem, så der er ikke mulighed for at komme indenfor og møde nogle af de spøgelsesdamer, der efter sigende hjemsøger de mange rum og gange, men i parken, hvor man gerne må bevæge sig rundt, kan man for eksempel risikere at møde ikke mindre end tre forskellige spøgelseskareter, den ene mere skrækindjagende end den anden. Pragteksemplaret i blandt dem er en sort karet forspændt med ikke mindre end seks sorte heste, som for at fuldende virkningen ovenikøbet er hovedløse. I vore dage ser man ikke kareterne så tit mere, men det skulle faktisk ind i mellem være muligt at høre den rumlende lyd af vognhjul, der bevæger sig til og fra Visborggård. Måske et ekko af for længst svudne tiders aktiviteter? Visborggård er iøvrigt et godt eksempel på, at spøgelser er frygtelige vane”dyr”. Tingene skal helst forblive som de har været altid. Hvis ændringerne bliver alt for store, kan man risikere, at de helt forsvinder. I 1860’erne var spøgelserne på Visborggård således meget urolige. Der var larm, bulder og bragen, for slet ikke at tale om kasten med møblementet og andet uro hver eneste nat. Men det forsvandt helt, da en ombygning ændrede på den oprindelige ruminddeling i huset. Det er måske derfor, at et gammelt råd mod spøgeri har været at bygge om. Det forvirrer spøgelser, som derfor flytter til andre steder, eller måske andre verdener.
					<br/>
					</div><div class ="kapitel"><b> Voergård - Det svævende spøgelse. </b>
					<br/>
						Der er mange gode grunde til at besøge Voergård Slot i Nordjylland. Ikke alene er det et meget fint museum, fyldt med smukke genstande og fantastisk kunst. Det er også hjemsted for en række yderst spændene spøgerier. Det vigtigste og fornemste spøgelse er Ingeborg Skeel, som for en stor dels vedkommende har bygget Voergård. Hun holdt i sin tid meget af at gå på inspektionsrunder i bygningen, og det gør hun stadig. Der er flere mennesker, som i tidens løb har stået inde i et af rummene på øverste etage, og set fru Ingeborg kigge ind af vinduerne. Det er i sig selv mærkeligt nok, for der er ikke længere noget hun kan stå på udenfor. Tidligere har der været en svalegang, som strakte sig hele vejen rundt om bygningen, men den findes ikke mere. Den slags bagateller afskrækker imidlertid ikke spøgelser. De foretrækker at benytte de landskabelige og bygningsmæssige træk som eksisterede den gang de selv var i live. Det kan dog ind i mellem give sig temmeligt fjollede udslag. En gruppe romerske soldater, der går igen i en bygning i den nordengelske by York, kan således kun ses fra knæeene og opefter. Det skyldes, at gulvet i bygningen i romertiden befandt sig omkring en halv meget længere nede, end det gør i nutiden. Desværre er der så vidt vides ingen, der har set Ingeborg Skeel på sin inspektionsrunde udefra. Det kunne ellers være interessant at vide, om hun svævede frit i luften uden for bygningen. Samme Ingeborg Skeel må iøvrigt trækkes med et aldeles forfærdeligt rygte. Efter sigende var hun en led kone, der både piskede og torterede sine bønder og tjenestefolk, og som spøgelse er hun en yderst urolig tilstedeværelse. Korridoren øverst i østfløjen er for eksempel forsynet med en dør i hver ende. Disse døre må aldrig være lukkede. Ingeborg Skeel skal nemlig igennem her hver eneste nat, og hun laver en rædsom larm, hvis der ikke er fri passage. Man kan så undre sig over, at hun ikke ganske enkelt kan gå igennem dørene. Det underlige er faktisk, at fru Skeel var yderst godgørende da hun var i live, så hun har dybest set ikke fortjent sit dårlige ry. Et lidt mere håndfast eksempel på spøgerier er pletten på gulvet i det nordøstre tårnværelse. Det er efter sigende en blodplet, der aldrig kan vaskes bort. Den var egentlig gået i glemmebogen, men da gulvet i værelset blev slebet i forbindelse med en renovering og en omlakering i 1997, dukkede pletten frem igen. Og den har faktisk lidt mystiske egenskaber, for man har flere gange forsøgt at slibe den væk, men uden held. Efter hver enkelt slibning dukker den altid op igen. Hvis disse to historier ikke er mystiske og skrækindjagende nok, kan man altid prøve at vove sig ned i Rosedonten, slottets fængsel, der ligger dybt nede under nordfløjen. Her huserer efter sigende et frygteligt uhyre, der kan få selv den mest forhærdede forbryder til at bryde sammen og tilstå efter bare en enkelt nat i mørket. Rosendonten er meget lille og indelukket, så uhyret er nu nok snarere en følge af iltmangel og deraf følgende hallucinationer, end noget egentligt eksisterende. Det har dog ikke forhindret en tradition på Voergård som siger, at der hver nytårsnat skal lægges et knippe halm ind til uhyret.
					<br/>
					</div><div class ="kapitel"><b> Ådum - Den synske præst. </b>
					<br/>
						Den lille vestjyske landsby Ådum er der ikke noget mystisk ved, og det er der sådan set heller ikke ved Ådum Kirke, men den er alligevel et besøg værd. Dels er det en smuk lille kirke, og dels har den været rammen om en meget usædvanlig og for så vidt temmelig mystisk persons liv. Da Bertel Agerholm døde i 1754, havde han været præst ved Ådum Kirke i 30 år. Han var en afholdt mand på egnen, stilfærdig, fåmælt og alvorlig, men kendt for at være en ærlig og hjælpsom mand. Hans alvorlige sindelag skyldtes formentlig, at han bar på en meget stor byrde. Han var nemlig synsk. Det er ikke i sig selv nødvendigvis noget problem, men Bertels evner lå i en noget makaber retning. Han kunne nemlig forudsige folks død, og det kan vel nok dæmpe de flestes humør. I 1740’erne var Bertel Agerholms syner blevet så velkendte, at en af hans kolleger, pastor Lemwig i Hemmed, fik til opgave at besøge ham, og skrive en rapport som skulle sendes til København. Heri berettede Bertel Agerholm blandt andet, at han siden 12-års alderen havde kunnet se spøgelser, både af dem som allerede var døde, men også, og det var nok det værste, af folk som stadig var levende. Det tog noget tid før den unge Bertel fandt ud af hvordan han skulle tolke disse syner, men efterhånden gik det op for ham, at dem han havde set, alle ville dø inden for kort tid. I nogle tilfælde, blandt andet da han engang midt under en prodiken så et af sine sognebørn tilsyneladende miste hovedet, varede det kun nogle få dage, inden vedkommende døde. Normalt gik der nogle få uger eller måneder. I et enkelt tilfælde må hans evner dog have været noget ude af fokus, for da så han et varsel for et af sine sognebørns død mere end 10 år før vedkommende virkelig døde. Man kunne måske nemt fristes til at tro, at historierne om pastor Agerholm er opstået efter hans død, men kollegaens rapport om ham er faktisk usædvanlig grundig. Han har talt med en lang række vidner, som Bertel Agerholm i tidens løb har betroet sig til, og de har alle oplevet hans profetier blive opfyldt. Pastor Agerholm var ikke selv meget for sine evner, blandt andet fordi han altid blev bedt om at bevidne alle andre former for spøgeri. I mange tilfælde kunne han dog afhjælpe sagen, fordi han kunne fornemme hvad der var grunden til, at spøgelserne viste sig. Et menneskes normale sanser bliver ofte dårligere og mindre fintmærkende med alderen, og sjovt nok var det som om Bertel Agerholms sjette sans havde det på samme måde. Da han var dreng, så han spøgelser stort set hver eneste dag. I skolen, hvis vinduer vendte ud mod den lokale kirkegård, havde han nogle gange svært ved at koncentrere sig om undervisningen, når der var en tæt trafik af spøgelser foran vinduerne. Da han blev voksen, og fik sit første embede som præst, begyndte der at blive længere i mellem varslerne, og da han blev ældre, kunne han til sidst ikke se spøgelser mere. Nu så han bare et lys, der bevægede sig fra det hus, hvor nogen ville dø, og i retning af kirkegården. Han kunne derfor ikke se præcis hvem det var, der skulle dø, men måtte i de tilfælde nøjes med at gætte efter bedste evne.
					<br/>
					</div><div class ="kapitel"><b> Åbenrå - Mysteriet om Jomfru Fanny. </b>
					<br/>
						Mange mennesker kender historien om Kaspar Hauser, der en dag i 1828 pludselig dukkede op i den tyske by Nürnberg i en alder af omkring 16 år, uden at nogen vidste hvem han var eller hvor han kom fra. Han fortalte, at han havde siddet spærret inde i et lille mørkt værelse hele sit liv, uden nogen sinde at have set andre mennesker. Drengens mærkelige skæbne, han døde fem år senere efter et knivoverfald, gav inspiration til både digte, romaner og skuespil, og til en lang række mere eller mindre fantasifulde teorier om hvem har egentlig var, og hvorfor han blev dræbt ved et overfald. Der er til gengæld ikke ret mange der ved, at vi i Danmark har haft en lignende sag, der også optog sindene hos høj og lav i samfundet. Den fandt sted i den sønderjyske by Åbenrå, hvor sagen om jomfru Fanny tog sin begyndelse i efteråret 1805, da en karet rullede ind i Åbenrå og afleverede en pige med et nyfødt barn. Pigen og barnet flyttede ind i et hus i Slotsgade, og nogle dage senere blev den lille pige døbt i Nikolaj Kirke i Åbenrå. Hun fik navnet Franziska eller Fanny Enger, efter sigende datter af Christine Heise, den unge pige der var kommet med hende, og en tysk skovrider ved navn Friedrich Enger, der havde bragt Christine ”i ulykke”. Det stod dog hurtigt klart, at sagen ikke kunne være helt så enkel. Kirkebogen viste, at Fannys havde yderst fornemme faddere, og et nærmere kig på hendes sengetøj viste, at det var udstyret med fyrsteligt monogram. Og så var der jo også de regelmæssige pengeoverførsler fra København. Mysteriet blev ikke mindre, da Fanny begyndte at blive ældre. Med tanke på, at hun officielt var et uægte barn af en tysk skovrider, havde hun en yderst fornem omgangskreds. Hun blev blandt andet flere gange præsenteret for prins Christian Frederik og prinsesse Caroline Amalie, og hun var en årlig sommergæst på Augustenborg Slot, hvorfra hun ofte hjembragte yderst fornemme gaver. Meget kunne derfor tyde på, at Fannys far var betydeligt højere på strå end en tilfældig tysk skovrider, og at Christine Heise, den unge pige, der officielt var hendes mor, i virkeligheden kun var en barnepige. Løsningen på gåden om Fannys herkomst skulle efter sigende i lang tid være blevet opbevaret i et skrin, som Christine Heise ejede. På et tidspunkt befalede hun Fanny at brænde et dokument, der lå i skrinet uden at læse det, og dermed gik den eneste opklaringsmulighed op i flammer. En kopi af dokumentet skulle efter sigende være brændt, da Pløn slot også brændte. Men hvem var så Fanny Enger? Der er ingen mangel på forslag, men det meste spændende er nok den teori som siger, at hun var datter af prins Christian Frederik, som senere blev Christian den 8. og hans første kone prinsesse Charlotte Frederikke. men at de ikke kunne anerkende hende, da hun var blevet født inden de to var blevet gift. I 1805 hvor Fanny efter sigende skulle være født, var prins Christian også kun 19 år, og Charlotte Frederikke 21. Fanny døde den 27. marts 1881, uden på noget tidspunkt at have afsløret sin hemmelighed, hvis hun da overhovedet selv kendte den. Noget tyder dog på, at hun havde gjort et alvorligt forsøg på at kende sin fortid, for da hun skulle begraves, og man ryddede op i hendes hus, fandt man resterne af et forkullet dokument. Det var formentlig det dokument som Christine Heise i sin tid havde bedt hende om at brænde, men som hun altså ikke havde kunnet lade være med at gemme.
					<br/>
					</div><div class ="kapitel"><b> Århus Domkirke – Kirkens vogter. </b>
					<br/>
						Hvis man har lumske planer under en eller anden form, skal man holde sig langt væk fra Århus Domkirke. Ikke fordi man der er forsynet med særligt effektive og følsomme alarmsystemer, men fordi kirken har sin egen helt specielle måde at tage sig af indtrængere på, specielt indbrudstyve. Det fortælles blandt andet, at en mand fra Horsens engang en sen nattetime stjal et par kunstfærdigt forarbejdede sølvøjne fra kirken. De var blevet skænket til stedet af en mand, der som ved et mirakel havde fået synet igen. Tyven slap ud af kirken uden at blive opdaget, og begav sig derefter hjemad mod Horsens det bedste han havde lært. Desværre for ham havde han ikke taget højde for kirkens mystiske kræfter, for selv om han skridtede godt ud, kom han ikke ret langt. Han blev nemlig opdaget af en præst næste morgen i en noget forvirret tilstand. Det viste sig, at han havde tilbragt natten med at vandre i ring omkring kirken, uden at opdage det, selvom han havde undret sig en del over ikke at kunne se nogle steder, der lignede hjemvejen til Horsens. Først da han fik afleveret tyvekosterne til præsten, blev sløret løftet fra hans øjne, og så kunne han pludselig godt finde vejen hjemad. Præsten lod ham efter sigende slippe med skrækken. De er de jordiske levninger af Hellig Nils, som holder hånden over Århus Domkirke. Han ligger, tror man da nok, begravet et eller andet sted under kirken, og han er ikke alene kirken, mens hele Århus’s uofficielle skytshelgen. Selvom der fortælles om talrige mirakler omkring Nils, både mens han levede og efter hans død, er han aldrig blevet officielt anerkendt og helgenkåret af den katolske kirke. Nils var søn af Knud III, og han viste allerede tidligt tegn på, at have usædvanlige kræfter. Han hjalp trætte arbejdere ved at få koldt frisk vand til at springe frem af jorden. Han helbredte syge, og kunne sågar også opvække de døde. Da han døde udsprang der en vidunderlig duft fra han afsjælede legeme, og syge der besøgte hans grav, blev helbredt. Folk der kom til hans grav med ondt i sinde, gik det derimod lige så ilde, som tyveknægten fra Horsens. En anden mand, der forsøgte at stjæle et æble fra et træ, der voksede ved graven, stivnede oppe i træet, og kunne ikke røre sig, før andre kom til og fik ham til at slippe æblet. Kort før sin død fik Nils i følge et datidigt øjenvidne en sen aften besøg af et optog af syngende spøgelsesagtige munke. De var signalet til, at han skulle hjem til Gud, så Nils sørgede roligt for at bringe sine ting i orden, hvorefter han lagde sig i sin seng og døde. Muligvis er det dette optog, som stadig lader deres stemmer lyder i og omkring den store kirke. Det fortælles nemlig, at man ind i mellem, specielt i sene nattetimer kan høre sang inde fra den store kirkebygning. Det er dæmpet, men meget smukt, og de som har hørt det, bliver overvældet af en himmelsk fred, der letter deres sind, og gør dem glade og afslappede. Skulle musikken derimod pludselig begynde at stige i styrke, og måske endda lyde som om den kommer fra et sted uden for kirken, er det bedst at skynde sig hjem i en fart, for møder man munkenes optog ansigt til ansigt, er det fordi man ligesom Hellig Nils må berede sig på, at ens tid på jorden er kort.
					<br/>
					</div><div class ="kapitel"><b> Årslev Enge – Et besøg fra en anden verden. </b>
					<br/>
						Lige siden 1947, da begreber som ufoer, rumskibe fra fremmede planeter og flyvende tallerkener blev kendte, har folk og forskere over hele verden diskuteret, om vi virkelig ind i mellem får besøg af væsener fra andre kloder. Mange mener det hele er et moderne fænomen, som dybest set er opspind og indbildning fra ende til anden. Andre har gravet sig tilbage i historien, og fundet beretninger der tyder på, at vi altid har fået besøg fra andre verdener. Den slags beretninger kan man også finde, hvis man går tilbage i Danmarkshistorien, men sjovt nok har de aldrig vakt den store internationale interesse, ikke engang Årslev Enge-sagen. Den lille by Årslev, der ligger et stykke sydøst for Randers, virker ikke umiddelbart som et sted, der ville være et oplagt mål for et rumfartøj eller væsener fra andre verdener, men meget tyder på, at byen fik meget usædvanlige gæster en forårsdag for over 400 år siden. Den 30.april 1600 havde beboerne i Årslev samlet sig på engene neden for byen. Det var noget de gjorde hvert forår, for at rense Allingå, der stadig løber gennem Årslev Enge. Sidst på formiddagen, mellem 10 og 11, havde de fleste af byens indbyggere lagt sig ned på engen for at holde en lille pause i det hårde arbejde. Bedst som de lå der, var der en af dem, som kiggede mod vest, og et godt stykke derfra fik øje på noget som han beskrev som en stor vogn, der pludselig var dukket op på engen. Den var blank og åbenbart lavet af en eller anden form for metal, og selvom den ikke fløj, var den omgivet af en underlig dis, og fremfor alt en stor flok mærkelige væsener, der hele tiden løb rundt om dem. Den gådefulde vogn var langt væk, så selv den mest skarpøjede af landsbyens beboere kunne ikke se de mærkelige væsener i detaljer, men efter beskrivelserne at dømme, kunne det umuligt være almindelige mennesker. For det første var de meget høje og tykke, men tilsyneladende også ekstremt langhalsede. De fleste af dem var helt sorte, men der var også to røde, og en der var klædt helt i hvidt. Alle disse underlige væsener løb hele tiden rundt mellem hinanden, som om de var i gang med en eller anden form for dans. Nogle af dem var endda forsynet med noget der lignede lange spyd, som de stak de andre med, og løftede dem op fra jorden. Den hvidklædte havde også noget der lignede et stort sværd, som med jævne mellemrum blev hugget ned i flokken af sorte væsener. Måske var de besynderlige fremmede ligefrem i kamp med hinanden? Årslevs beboere iagttog det mærkelige skuespil i mindst en halv time, og selvom det så ud som om vognen og de dansende væsener hele tiden kom nærmere, blev afstanden stadig ved med at være stor. Til sidst var der en enkelt modig mand, som forsøgte at lokke folk med på at løbe nærmere. Det var der ikke rigtigt nogen der turde, så derfor kastede han sig endelig selv ud i det. Han løb vestpå over flere af markerne imod den mærkelige vogn, men det lykkedes ham aldrig at komme nærmere. På et vist tidspunkt var det dog også som om de fremmede registrerede ham, for tågen omkring vognen blev tættere, og i næste øjeblik forsvandt såvel den som de mystiske væsener for hans blik. Andre lokale beboere som på samme tidspunkt passerede området, forklarede senere, at de hørte noget, der et kort øjeblik lød som en kraftig stormvind eller noget flyvende, der passerede hen over den nærliggende Brusgård Skov. Men det var også det sidste tegn på, at der var sket noget mystisk. Senere undersøgelser af engen afslørede ikke det mindste spor af det usædvanlige besøg. Hele affæren blev naturligt nok det store samtaleemne i omegnen, men den kunne meget nemt være gået i glemmebogen, hvis ikke den lærde adelsmand Holger Rosenkrants fra Rosenholm havde interessseret sig for sagen. Han interviewede så mange øjenvidner han kunne finde, og forfattede et lille skrift om sagen, som siden har ventet på, at en seriøs uforforsker tog fat i det. SJÆLLAND OG ØER
					<br/>
					</div><div class ="kapitel"><b> Asserbo Slot - Tåge over dammen. </b>
					<br/>
						Der hviler en egen særpræget og lidt dyster stemning over ruinerne af Asserbo Slot i Nordsjælland. Det kan være et temmeligt uhyggeligt sted en mørk aften, men selv først på sommeren, hvor nattergalene synger af fuld hals omkring de gamle mure, og man kan høre den mærkelige snurren af en natravn inde i skoven, kan man blive grebet af pludselige anfald af panik, hvis man går rundt på stedet. Faktisk er det måske lidt flot at kalde ruinerne ved Asserbo for et slot. I virkeligheden er det resterne af en befæstet gård fra middelalderen. Den har dog ført en noget omtumlet tilværelse. Omkring 1163 gav biskop Absalon en gruppe munke lov til at bygge et kloster på stedet. De blev der dog kun i få år, og da de forlod Asserbo, blev det i stedet ladegård under Sorø Kloster. Sidenhen overgik gården til en lang række forskellige lensmænd. I 1560 tilfaldt gården kronen, men blev opgivet igen omkring 150 år senere på grund af den voldsomme sandflugt, som på den tid hærgede området. Ruinerne kom først for dagens lys igen i 1849, da den arkæologisk interesserede Frederik d. 7 lod dem udgrave. Voldgraven blev derimod først genskabt i 1970’erne. Med en så omtumlet fortid er det ikke underligt, at der stadig kan ske mærkelige ting på stedet, ikke mindst på stille disede, og helst lidt kølige aftener. I 2001 havde en københavnsk ingeniør således følgende oplevelse: ”Jeg var egentlig kørt til Tisvilde Hegn sammen med nogle venner for at høre natravne. Vi havde parkeret lige ved siden af ruinen, og var gået længere ind i skoven til det område, hvor fuglene plejede at holde til. Vi havde imidlertid ikke det store held med os. Aftenen var ret kølig, så efter to timer havde natravnene ikke givet en lyd fra sig. Til sidst opgav vi, og begyndte at gå tilbage mod bilerne.” ”Vi var næsten nået tilbage til lysningen ved parkeringspladsen og ruinen, da vi hørte lyden af mumlende stemmer. Det lød som om en hel gruppe mennesker havde samlet sig på pladsen, og nu stod og talte dæmpet sammen. Vi tænkte ikke så meget over det, men regnede med, at det nok var folk som skulle på nattergaletur, eller måske var ude efter de samme natravne som os. Overraskelsen var derfor stor, da vi nåede tilbage, og opdagede, at parkeringspladsen var helt mennesketom. Stemmerne var der stadigvæk, men nu lød det som om de kom inde fra ruinen.” ”Nu begyndte vi efterhånden at føle os lidt underligt til mode, grinede forlegent til hinanden, og begyndte at snakke om spøgelser. Et øjeblik efter stivnede grinet hos os allesammen, da min nabo, som også var med på turen rettede en stor stavlygte hen mod ruinerne. Da lyset ramte de gamle murrester, kunne vi dels se, at der, på trods af, at det ellers var en klar aften, hang en hvirlende tågebanke over dammen foran ruinerne og at der iøvrigt ikke var andre derinde. Det værste var dog, at stemmerne i samme øjeblik steg i styrke og fik en tydelig ophidset klang. Det skal ikke være nogen hemmelighed, at vi alle som en løb i strakt galop hen til vores biler og forlod stedet så hurtigt det kunne lade sig gøre. Jeg ved ikke med de andre, men jeg har ikke været i Asserbo siden.
					<br/>
					</div><div class ="kapitel"><b> Borreby Slot - Guldmageren og dobbeltgængeren. </b>
					<br/>
						Da Valdemar Daa ejede Borreby slot i Sydvestsjælland i midten af 1600-tallet, havde han svært ved at få økonomien til at hænge sammen. Som så mange andre fra datidens søgte han sin tilflugt i alkymien, i håbet om, at han kunne finde hemmeligheden ved at fremstille guld, og dermed en gang for alle blive sine økonomiske sorger kvit. Det gik ikke så godt. Han endte med at måtte overlade Borreby til en af sine kreditorer, og døde som en ruineret mand i 1691. Slottet blev overtaget af Ove Rand, en af hans naboer, men ham gik det ikke stort bedre. Han havde vist nok rodet sig ud i et eller andet snavs med Djævelen selv, sikkert noget med at bytte sin sjæl for rigdom, magt og lignende. Han døde i 1685, efter at have set en stor sort hund, der pludselig dukkede op i hans arbejdsværelse. Hunden stirrede et stykke tid på ham med skinnende, eller måske ligefrem flammende øjne, hvorefter den gik ind i et sidekammer uden udgange, og forsvandt. Da Rand døde sørgede hunden uden tvivl for at bringe ham til et sted, hvor der var særligt varmt og ubehageligt. Den historie har sat sig dybe spor i det landskabet omkring Borreby. Man kan efter sigende stadig møde Valdemar Daa i slottets kældre og gange, hvor han sikkert vandrer rundt og pulser med sine eksperimenter, og stædigt forsøger at fremstille guld. Hunden er der også endnu. Den holder sig bare udenfor slottet. Så sent som i efteråret 2003 fortalte en fugleinteresseret bankmand fra Korsør, at han i forbindelse med et besøg i den nærliggende Borreby Mose, der er en meget populær og velbesøgt fuglelokalitet, at han på et vist tidspunkt havde set over mod slottet i sin kikkert, og havde fået øje på en stor sort hund, der stod inde mellem træerne, der omgiver bygningerne. I første omgang tænkte han ikke nærmere over hundens tilstedeværelse, men blev dog klar over, at det ikke var nogen helt almindelig hund, da den pludselig drejede hovedet, og så direkte på ham, selvom han var 2-300 meter væk. Synet af hundens skinnende øjne gjorde ham så forskrækket, at han et kort sekund rev sin kikkert væk fra øjnene. Han løftede den imidlertid igen med det samme, men da var hunden sporløst forsvundet, og han har trods flere besøg på stedet ikke set den siden. Det kan også være ganske skræmmende at bevæge sig forbi Borreby i nattetimerne, for nogle gange hører man skrig fra voldgraven, som om en eller anden er faldet i, og kæmper for at undgå druknedøden. Efter sigende er der blevet sat indtil flere redningsaktioner i gang på den konto, men der er aldrig det mindste spor af nogen i nød. Måske er det ekkoet af en for længst glemt begivenhed, der hænger ved. En af de senere beboere på Borreby var Frederik Berregaard, som døde i 1805. Han havde også sit hyr med det overnaturlige, men det skyldtes mere hans egne evner, som han i parantes bemærket ikke kunne styre. Berregaard var nemlig dobbeltgænger, hvilket vil sige, at han kunne være to steder på en gang. Der findes talrige beretninger om folk, der har for eksempel har set ham overvåge arbejdet i marken, hvorefter de få minutter senere er ankommet til Borreby, og har set ham sidde ved sit skrivebord og arbejde. Berregaard var selv led og ked af sine evner, selvom man måtte formode, at de kunne være ret praktiske. Det skete af og til han kom hjem og så sig selv sidde ved skrivebordet, og det kunne efter sigende gøre ham aldeles rasende.
					<br/>
					</div><div class ="kapitel"><b> Dragsholm Slot - Spøgelser i hobetal. </b>
					<br/>
						Der er mildest talt uro i gemakkerne, hvis bare halvdelen af de historier som fortælles om det lille Dragsholm Slot i Odsherred er sande. Her er spøgelser af enhver art og type – grå og hvide damer, spøgelsesagtige adelsmænd, mærkelige lyde og scenerier som udspiller sig igen og igen. Nogle af spøgelserne er uhyre fredelige, mens andre kan skræmme folk fra vid og sans. Listen over spøgelser på Dragsholm er som sagt lang. Den grå dame er for eksempel en gammel baronesse, der som så mange andre afdøde ikke har kunnet slippe kontakten med sit elskede slot. Hun vandrer stadig rundt nat efter nat, og sikrer sig, at alt er som det skal være. Hun gør normalt ikke den store fortræd, selvom det naturligvis kan være en skræmmende oplevelse af møde sådan en tåget skikkelse. Et andet og lige så fredeligt spøgeri, er den rumlende lyd af en vogn, der kører ind på gårdpladsen om aftenen. Der er imidlertid ikke det mindste spor af vognen, og selv om mange har forsøgt at finde en naturlig forklaring på fænomenet, er det endnu ikke lykkedes. Forslagene har ellers været mange – og ganske varierede, fra rumlen i vand- eller drænrør under gårdspladsen til kæmpende svaner. Det er straks lidt værre med den hvide dame. Hun er nemlig efter sigende genfærdet af en vis frøken Sechmann, der dansede sig ihjel under et bal på slottet. I 15- og 1600-tallet var den slags tragiske begivenheder ikke så sjældne, som man måske skulle tro. Tuberkulosen var udbredt, og der er uden tvivl mange svækkede tuberkulosepatienter, der har fået en blodstyrning og er døde som følge af anstrengelserne i forbindelse med et muntert bal. Frøken Sechmann har et godt øje til elskende par. Hun viser sig nemlig ikke kun på slottets gange, men også i den nærliggende Fruerlund. Her skal man passe på, hvis man en mørk aften har sat sig på en bænk med sin elskede. Det er ikke så få par, som i tidens løb har fortalt hvordan det pludseligt blev koldt omkring dem, og når de så sig omkring, opdagede de, at den hvide dame havde sat sig på bænken ved siden af dem. Det mest berømte spøgelse på Dragsholm er dog englænderen James Hepburn, jarlen af Bothwell, som døde på slottet i sidste halvdel af 1500-tallet, hvor han havde siddet fanget i over 10 år. Den gode jarl havde været indblandet i en del politiske skandaler, og endte altså som Danmarks statsfange. Ligesom sine spøgelsesagtige kolleger på slottet, har jarlen ikke helt kunne slippe forbindelse med denne verden. Men hvor den hvide og den går dame kun er skygger af sig selv, skulle jarlen være i stand til at tale med folk, der henvender sig til ham. Ved en enkelt lejlighed skal en stuepige, der troede at den høje kappeklædte mand som hun mødte på gangen var en nyankommet gæst, have spurgt jarlen hvem har var. Denne så bistert på stuepigen, og sagde så, at hun alligevel ikke ville vide hvem har var, hvis han fortalte det, hvorefter han forsvandt i den blå luft. Stuepigens reaktion på jarlens forsvindingsnummer er desværre ikke bevaret for eftertiden, men man må formode, at hun har henvendt sig til eventuelle andre nyankomne gæster med en vis mistro. Jarlen siges i øvrigt også at være ansvarlig for lyden af den spøgelsesagtige vogn. Det skulle være intet mindre end lyden af den vogn, der første gang førte ham til Dragsholm. Et af de mærkeligste fænomener på Dragsholm er dog en dramatisk scene, der efter sigende udspiller sig gang på gang, hvis man åbner et bestemt vindue og kigger ud af det. I så fald skulle man kunne se et andet vindue blive åbnet et andet sted på slottet, hvorefter et menneske bliver kastet ud og lander nede i slotsgården. I næste øjeblik er alt igen normalt. Hvad det egentlig er for en begivenhed der på den måde udspiller igen og igen, er der ingen der ved. Det er endnu et af de mysterier, der omkranser Dragsholm Slot.
					<br/>
					</div><div class ="kapitel"><b> Eremitageslottet - Spøgelsesbønderne. </b>
					<br/>
						Eremitageslottet ligger smukt på en bakke i Dyrehaven nord for København med udsigt over Dyrehavens sletter til den ene side, og Øresund og Sverige til den anden. Det blev bygget af den danske konge Christian den 5., der brugte det, når han dyrkede sin store lidenskab jagt i Dyrehaven. Den er iøvrigt også specielt anlagt til formålet fordi majestætten ønskede sig et jagtterræn tæt på hovedstaden, så han ikke behøvede at rejse så langt, når han ville nedlægge en hjort. Det krævede en del af anlægge alt dette, og det medførte også en stor social tragedie. For at få plads til såvel sit slot som sin skov lod kongen flere landsbyer jævne med jorden, og fik beboerne tvangsforflyttet. Det gik dog ikke ustraffet hen. Til sidst fik bønderne i Stokkerup og de andre landsbyer deres hævn. Christian den 5. endte nemlig sine dage i Eremitageslottet. Han blev alvorligt såret under en jagt i Dyrehaven, og mens han lå for døden i slottet, blev han ved med at forlange, at man skulle jage de bønder ud, som stod i stuen. (Der var i parantes bemærket ingen bønder til stede i stuen.) Da majestæten blev spurgt om hvorfor de dog skulle jages ud, forklarede han, at så slap han for at høre på deres beklagelser over, at han havde jaget dem væk fra deres landsbyer. Man hører ikke længere så meget til de vrede bønder. Der er vel også grænser for hvor meget de ville få ud af at henvende sig andre steder end hos kongen, men der kan stadig ske mystiske ting omkring Eremitageslottet. Det kan måske bedst illustreres med denne beretning, der stammer fra sensommeren 1984: ”Min kæreste og jeg havde fået lyst til at overnatte ude i Dyrehaven, så vi havde taget soveposer med derud, og da alle de andre mennesker begyndte at gå hjem, trak vi ind i et krat lige overfor slottet, og lagde os der. Vi havde ikke kendt hinanden så længe, så vi havde det vældigt sjovt, og var temmeligt fnisende i et stykke tid, men omkring ved et-tiden om natten faldt vi begge to i søvn.” ”Jeg ved ikke hvor længe vi sov, sikkert kun en times tid eller to, det var i hvertfald stadig mørkt, da jeg blev vækket af min kæreste, som hviskede, at der var lys på Eremitageslottet. Det var et mærkeligt flakkende gulligt lys, som slet ikke lignede el-pærer eller noget i den stil. Jeg troede først vi havde opdaget en indbrudstyv, men det lignede på den anden side heller ikke rigtigt lyset fra en lommelygte.” ”Vi stod længe og overvejede, om vi skulle prøve at snige os hen til slottet og kigge ind gennem vinduerne, da døren ud til balkonen pludselig gik op, og to mænd kom ud, hver med deres store lysestage i hånden. De stod stille begge to med lysestagen højt hævet, og så bare ud over Dyrehaven uden at sige noget. Jeg vendte mig et kort øjeblik om for at kigge på min kæreste, men drejede med det samme hovedet tilbage igen. Men da jeg så på balkonen var begge mændene væk, dørene var lukket, og alt var mørkt inde i slottet. Jeg ved ikke hvad det var der skete, og jeg er heller ikke sikker på, at jeg har lyst til at vide det. Vi har aldrig snakket om det siden, og jeg tror vi begge to inderst inde håber på, at det bare var noget vi drømte.”
					<br/>
					</div><div class ="kapitel"><b> Fjenneslev Kirke - De to tårne og de to søjler. </b>
					<br/>
						Historien om Fjenneslev Kirke med de to tårne er en del af børnelærdommen for mange danskere. I det 12.åhundrede var stormanden Asser Rig i færd med at bygge en kirke på stedet. Midt under byggeriet blev han imidlertid kaldt i krig, og han bad derfor sin gravide hustru om at færdiggøre kirken, men sagde også, at hun skulle forsyne kirken med et tårn, hvis hun fik en søn og et spir, hvis det blev en datter. I nogle af versionerne af historien skulle kirken dog bare være uden tårn, hvis barnet blev en pige. Asser drog i krig og overlod tingene til sin hustru, og da han lang tid senere vendte hjem igen, kunne han til sin store overraskelse se, at den færdigbyggede kirke havde to tårne. Hans kone havde født tvillinger, de for danmarkshistorien senere så betydningsfulde mænd Esbern Snare og Absalon. Det er en både sød, rørende og romantisk historie, men desværre har den ikke ret meget hold i virkeligheden. For det første var Esbern og Absalon ikke tvillinger. De var ganske vist brødre, men Esbern var et par år ældre end Absalon. For det andet blev de begge to født mindst 30 år før nogle af tårnene blev bygget. Den rigtige historie er snarere, at brødrene byggede de to tårne til mindre om deres forældre, men det er naturligvis slet ikke så romantisk og spændende. De to tårne som man ser i dag er iøvrigt slet ikke de oprindelige. De er en rekonstruktion fra 1898 baseret på et kalkmaleri af en kirkemodel, som man havde fundet kort tid forinden inde i kirken. Før den tid var tårnene bygget sammen til et meget bredt tårn. Fjenneslev Kirkes største mysterium finder man imidlertid inde i selve kirken. Det er de to høje blanke polerede granitsøjler, der bærer galleriet. Disse søjler er meget usædvanlige, og ligner ikke andre søjler på vore breddegrader. Nogle forskere mener at have fundet tegn på, at de også er formet med en meget usædvanlig teknik. I stedet for at være hugget ud og sidenhen poleret, ser de ud til at være drejet ud på en kolossal drejebænk. Denne teknik blev praktiseret af de gamle romere, som havde store granitbrud i Ægypten i nærheden af Aswan. Det ser altså ud til, at søjlerne i Fjenneslev Kirke er kommet fra Ægypten. Men så er spørgsmålet hvordan, hvornår og hvorfor? Vikingerne havde ganske vist handelsforbindelser helt ned i Middelhavsområdet, og dermed formentlig også til Ægypten, men en ting er at sejle mønter, små kunstgenstande og redskaber frem og tilbage, noget helt andet er to store tunge stensøjler. Desværre ved vi ikke noget om hvordan de er kommet til Fjenneslev, så det må indtil videre stå hen i det uvisse.
					<br/>
					</div><div class ="kapitel"><b> Frederiksberg Slot - Den kongelige hund. </b>
					<br/>
						Det store gule slot, der ligger øverst på Frederiksberg Bakke, med en flot udsigt ned over Frederiksberg Have, er idag hjemsted for hærens officerskole, men det har haft en lang og broget karriere før det. Det blev oprindeligt bygget af Frederik den 4. der brugte det som sommerresidens for kongefamilien, men sidenhen nåede det at være vidne til nogle af de mere dramatiske kapitler af Danmarks historie. I tiden fra 1770 til 1772 var det således her det meste af dramaet omkring Struensee, dronning Caroline Mathilde og Christian den 7. udspillede sig. Der blev også afholdt talrige baller og anden spas, så det er måske ikke så mærkeligt, at det spøger både her og der, selvom nutidens officerselever sikkert ikke har tid til at tage sig af den slags overnaturlige hændelser. Slottets bedst kendte spøgelse er uden tvivl Frederik den 6, som holdt meget af stedet. Han tilbragte faktisk det meste af sin regeringstid her, så det er måske ikke så underligt, at han stadig ikke kan slippe det. Han går dels igen i sin egen skikkelse – en lille gråhåret mand, der går med hånden inden for jakken i bedste Napoleon-stil, og dels i form af en lille hvid hund, en fox-terrier eller noget i den retning. Hvorfor majestæten skulle vælge at manifestere sig i netop den skikkelse, er der ingen, der har kunnet give en forklaring på. Ikke desto mindre er der flere som fortæller, at de på gangen på den øverste etage i slottets nordøstfløj flere gange har set en lille hvid hund komme frem under en bænk, der står op mod væggen, hvorefter den løber ned ad gangen, og forsvinder ved en trappe, der fører ned i slotsgården. Hele affæren mellem Struensee og dronning Caroline Mathilde har naturligvis også sat sig sine spor i slottet. For eksempel har det vist sig, at dronningens gamle gemakker er forbundet med et andet værelse på slottet via en hemmelig trappe. Struensee er sikkert gået den vej mange gange, og man skulle da også ind i mellem kunne høre hans trin derude. Og hvis man strør sand på trinene, er der fodaftryk i sandet næste morgen. Man kan måske nok også forstå Struensees fascination af dronningen, for efter datidens normer var hun meget avanceret. Hun havde for eksempel fået installeret et badeværelse i slottets kælder forsynet med spejle i loftet, så hun kunne se sig selv i badet. Hun fortsatte iøvrigt med sine bade et godt stykke tid efter sin død. Der er mangen en gammel slotsforvalter som har hørt plasken med vand fra det gamle badeværelse, men aldrig har kunnet finde spor af hverken vand eller badende næste morgen. Det går lidt mere fredeligt til ude i Frederiksberg Have, men der er nogle få beretninger om en spøgelsesagtig robåd, der ind i mellem kan ses på kanalerne i parken. Det er sandsynligvis kong Frederik den 6. ude på den tur, som han blev roet hver eneste dag han opholdt sig på Frederiksberg Slot.
					<br/>
					</div><div class ="kapitel"><b> Furesøen - Danmarks Loch Ness. </b>
					<br/>
						De fleste mennesker kender, eller har i det mindste hørt om Loch Ness-uhyret, men det er nok de færreste, der tænker på, at også en række danske søer, heriblandt Furesøen nord for København, Mossø i Jylland, og sågar den lille sø i Kildevældsparken på Østerbro i København er, eller har været hjemsted for søslanger. Der findes mange beretninger om disse væsener, men hvad er det egentlig folk har set? En sø fyldt med søslanger, skal naturligvis helst være stor dyb og mystisk. Se nu bare Loch Ness – den er over 40 km lang, 1-2 km bred, og sine steder over 300 meter dyb. Helt så meget kan Furesøen ikke klare, men den er nok noget af det nærmeste vi kan komme en mystisk sø i Danmark. Om ikke andet så fordi den med dybder, der sine steder når 38 m, er den dybeste sø i Danmark. Kigger man i gamle lystfiskerblade fra den første halvdel af 1900-tallet, specielt de første 2-3 årtier, finder man mange beretninger om kolossale, for ikke at sige gigantiske gedder i Furesøen. De kan naturligvis godt tænkes at være ansvarlige for nogle af de iagttagelser af søslanger man har gjort, men noget tyder på, at forklaringen ikke er helt så enkel. En sommerdag under Anden Verdenskrig opdagede en mand, der var ude at gå ved søen, at det plaskede voldsomt under en bådebro i nærheden. Det så for ham ud som om et eller andet dyr sad fast inde under broen, og kæmpede for at komme fri. Manden blev nysgerrig og løb nærmere for at se hvad der skete, men inden han nåede så langt, fik det fastklemte væsen kæmpet sig fri, og forsvandt i søens dyb. At det ikke var ren indbildning viste en nærmere undersøgelse af bådebroen. Flere af de solide planker, der udgjorde dens underbygning, var splintret som tændstikker. Et andet ikke mindre mystisk, men trods alt noget fredeligere fænomen, er de bådløse kølvand, som af og til er blevet set på søens overflade. De ser præcis ud som man ville forvente et ganske almindeligt kølvand fra en båd se ud. Der er bare ikke nogen båd. Forklaringen kunne være, at der svømmede et eller andet stort lige under overfladen, og at det var nok til at danne kølvandet. Havde Furesøen nu været en afrikansk eller måske amerikansk sø, ville der have været muligheder nok, med hensyn til hvem der kunne danne den slags kølvand, krokodiller, alligatorer, flodheste eller andet, men den slags er der jo ikke meget af i danske søer. Men nu er der jo de her gamle historier om meget store gedder, og det kan vel ikke være lystfiskerhistorier allesammen. En anden mulighed er maller. De har været almindelige i Danmark i varmere perioder i fortiden, og de fandtes med sikkerhed i Sorø Sø til slutningen af 1700-tallet, men hvem siger, at de ikke også kunne være i Furesøen? Og eftersom de er bundfisk, har de rigeligt med vand at skjule sig i. Og endelig er der jo så de to gange, hvor nogen har set en lang tynd genstand (måske en hals), med en mindre genstand for oven (måske et hoved), stikke op af søen. Den ene gang var i 1954, hvilket fik iagttageren til at tro det var periskopet fra en hemmelig ubåd, der blev testet i søen. Den anden gang var i 1979, og der var iagttageren sikker på, at det drejede sig om et dyr. Det så dog mærkeligt forvredet ud, og kan derfor godt have været for eksempel en skarv, der svømmede med kroppen lige i overfladen, og kun halsen og hovedet oppe, men som på grund af en luftspejling var kommet til at se væsentligt større ud end den virkelig var.
					<br/>
					</div><div class ="kapitel"><b> Gurre Slot - Den vilde jagt. </b>
					<br/>
						Hvis man en mørk aften sætter sig på muren omkring ruinerne af Gurre Slot i Nordsjælland, kan det tænkes, at man efter et stykke tid pludselig hører en rytmisk plasken af åretag og den dæmpede lyd af mumlende stemmer. Man kan tydeligt høre hvordan lyden kommer nærmere og nærmere, men uanset hvor meget man anstrenger sine øjne eller lyser ud i mørket, kan man ikke se båden og dens passagerer. Og det bliver ikke mindre mystisk af, at der ikke er skyggen af vand omkring slottet. Det har der nu været. Det der i dag er tørt land, var engang Lille Gurre Sø, og slottet lå faktisk på en holm ude i søen. Måske er det lyden af en flere hundrede år gammel sejltur, der stadig kan høres i de stille nattetimer, når moderne støjkilder er forsvundet. Skeptikere vil naturligvis mene, at det er lyden af både på Gurre Sø, der ligger et stykke længere væk, som på en eller anden måde ledes hen til ruinerne, men hvorfor lyder båden så ens fra gang til gang, og hvorfor kan man aldrig høre hvad der bliver talt om? Den usynlige båd er nu fredelig nok. Den er i tidens løb blevet hørt af mange forskellige mennesker, fra ensomme nattevandrere og folk der har været ude for at lufte deres hunde til større selskaber ( i et tilfælde 23 mennesker på en gang). Båden bliver som regel altid hørt om sommeren på stille varme aftener, og oplevelsen er som regel hverken skræmmende eller uhyggelig, højst lidt mærkelig. Det er straks noget andet med Gurres andet og langt farligere spøgeri, nemlig kong Valdermars jagt. Den omtalte konge er Valdemar Atterdag, som var meget begejstret for Gurre. Han brugte det som jagtslot, og opholdt sig der så ofte han kunne. Faktisk døde han på slottet i 1385. Han kom dog ikke til at hvile så fredeligt i sin grav, som han måske havde håbet på. Han havde nemlig udtalt, at hvis bare han kunne få Gurre, måtte Vorherre godt beholde Paradis for sig selv. Den slags udtalelser går naturligvis ikke ustraffet hen, så Gud dømte Valdemar til at ride på jagt i skovene omkring Gurre til dommedag. Det er ikke sjovt at møde Valdemar, når han er ude på den måde. Han er ledsaget af frygtindgydende hunde med lysende øjne og ild ud af gabet, og selv ser han ikke alt for godt ud mere. Det rene folkesagn, javist, men der findes faktisk nogle beretninger fra folk, som påstår de har set eller hørt kong Valdemar og hans jagthunde. Han er dog blevet noget slidt i de senere år, for hvor øjenvidnerne engang så både kongen og hans hunde, er der nu kun lyden tilbage. Det kan såmænd også være mere end rigeligt til at skræmme tilfældige forbipasserende. Sidst i februar 1982 blev Valdemar og hans jagtselskab således hørt af to københavnske fuglekiggere, som var taget til Gurre for at lede efter ugler. Efter lang tids søgen var det lykkedes de to fugleinteresserede at finde en meget aktiv natugle, som ikke havde noget imod at blive studeret nærmere, mens den sad og tudede i et træ lige ved siden af hovedvejen forbi Gurre Slotsruin. Et par minutter senere holdt uglen imidlertid op med sine aktiviteter, rettede sig op, og begyndte at kigge ned af vejen i retning mod slotsruinen. Den var tydeligt blevet opmærksom på et eller andet, men der gik alligevel flere sekunder, før de to menneskelige tilstedeværende kunne høre det. Hundeglammen, og den tydelige lyd af galoperende heste! Lyden blev gradvist kraftigere og kraftigere, men lige meget hvor intenst de to vidner stirrede ned ad den mørke vej, kunne de ikke se noget. I betragtning af, at klokken nærmede sig 11 om aftenen, var det også lidet sandsynligt, at der ville være nogle ude at ride med både heste og hunde. Til sidst var lyden så kraftigt, at det, som den ene af vidnerne senere beskrev det var ”som at stå ved siden af en væddeløbsbane”. Der var dog stadigt intet at se. Efter et minuts tid forsvandt lyden igen, hvorefter de to øjenvidner fik travlt med at komme hjem. Uglen var i mellemtiden forsvundet, tilsyneladende skræmt af de lyde, som åbenbart ikke kun eksisterede i vidnernes fantasi.
					<br/>
					</div><div class ="kapitel"><b> Hareskoven - De hellige sten. </b>
					<br/>
						Tusindvis af mennesker passerer gennem Hareskoven nord for København hver eneste dag på vej til og fra arbejde, når de lufter hund, leger eller bare skyder genvej. Det er et populært udflugtsmål, og der er da sikkert også mange af disse mennesker som fra tid til anden lægger mærke til, at der her og der i skoven ligger store sten, som er flækket eller gennemboret af dybe riller. Gammelt stenhuggerarbejde, tænker de fleste uden tvivl, men faktisk har disse sten i mange år været en kilde til intense arkæologiske diskussioner. På den ene side er der forskere som mener, at det ganske rigtigt er rester af stenhuggerarbejde, men der er også dem som mener, at det er noget helt andet, og langt mere spændende. Det skyldes ikke mindst, at såvel stenhuggere som geologer, der har undersøgt stenene, er kommet frem til, at hvis man endelig skulle forsøge at flække dem, skulle det ihvertfald ikke gøres på den måde og i den retning, som der er gjort her. Det er alt for besværligt og tidskrævende, og risikoen for at stenen ganske enkelt splintrede, har været stor. I marts 1981 opdagede en gruppe amatørforskere et helt anlæg af disse flækkede og rillede sten i Hareskoven. Centrum i dette anlæg bestod af to store sten, som var flækket henholdsvis på langs og på tværs, og de var omgivet af en række andre sten forsynet med dybe riller og spalter. Undersøgelser viste, at rillerne i stenene ofte er orienteret meget præcist ind efter nord-syd retningen, eller i en præcis vinkel i forhold til den. Hvad formålet er, eller har været med stenene, er det naturligvis svært at sige noget præcist om. Standardforklaringen, der som regel bruges, når man i virkeligheden burde sige ”aner det ikke”, er, at de havde rituel betydning. Og mange af stenene har da også en så umiskendelig lighed med kvindelige kønsorganer, at det er fristende at tro, at de har været en del af en frugtbarhedskult. Med den ret præcise orientering efter verdenshjørnerne er det også nærliggende at tro, at stenene har kunnet bruges som en form for sigtelinjer der pegede mod for eksempel solen eller månens op- eller nedgangssteder på bestemte tidspunkter af året. Rillestenene er ikke blevet undersøgt i særligt store detaljer af fagarkæologer, og derfor er det svært at vide hvor meget der ligger i teorierne om deres rituelle betydning og generelle placering. Forfatteren P.V.Glob mente, at fortidens mennesker simpelthen havde forsøgt at flække stenene, så de var nemmere at transportere væk, men så enkelt er det næppe. Men den rigtige forklaring står foreløbigt hen i det uvisse.
					<br/>
					</div><div class ="kapitel"><b> Holmens Kirke - Den urolige søhelt. </b>
					<br/>
						Hvis man er interesseret i søhelte, kan man vanskeligt finde et bedre sted at besøge end Holmens Kirke i København. Her ligger ikke mindre end to af Danmarks største søhelte gennem tiderne begravet, Niels Juel og Peder Wessel, langt bedre kendt som Tordenskjold. De hviler her i en bygning, der engang var en ankersmedje, men som Christian IV lavede om til en kirke i 1619, da flådens folk gerne ville have deres egen. Det er en stor ære for søfolk at blive begravet på dette sted, og det er derfor normalt kun de bedste og fineste af slagsen det sker for. Niel Juel og Tordenskjold blev jo først og fremmest kendt for deres uforlignelige evne til at overvinde svenskerne i de krige, som de to lande tidligere udkæmpede så flittigt. Niels Juel hviler stille og fredeligt i sin grav i kirken, men Tordenskjold har af en eller anden grund aldrig helt fundet sig til rette. Muligvis fordi han stadig gerne vil ud og slås med svenskere. Som dreng var Tordenskjold en vildbasse, og det var formentlig også dette temperament, der satte ham i stand til de store bedrifter på søen. Muligvis var det også det, der blev hans endeligt, for han døde i 1720 i en duel med en svensk oberst. Onde tunger vil vide, at det hele var en sammensværgelse, og at obersten vist var væsentligt bedre forsynet med våben end Tordenskjold, og at Tordenskjold lod sig provokere til duellen, men helt sikker er der vist ingen, der er. Alt i alt er det derfor nok ikke så mærkeligt, at man stadig kan risikere at møde den gamle søhelt, eller på anden måde finde spor af hans færden. Hvis man stiller sig inde i kirken med ryggen mod Børsbygningen på den anden side af Holmens Kanal, har man et fin udsigt over kirkemuren. Det er i denne mur, at der efter sigende altid er en løs sten. Uanset hvor mange gange man murer den fast, går den altid løs igen, eller hvis den endelig skulle blive siddende, er der i stedet en anden, der går løs. Problemerne med stenene skyldes, at Tordenskjold gerne vil ud, og som mange andre spøgelser kan han ikke uden videre benytte sig af dørene. Hvis han vil den vej ud, skal han inviteres ud af en dødelig. Hvis det derimod er små uautoriserede huller i vinduer eller mure det drejer sig om, så kan både han og andre spøgelser komme ud på deres natlige vandringer. Nogle gange ser det dog ud til, at det lykkes for den gamle søhelt at komme ud af sin kiste og lede efter nye svenskere han kan give sig i kamp med. Det siges nemlig, at man på mørke måneløse nætter, specielt i tiden omkring Tordenskjolds dødsdag den 20. november skal være forsigtig, formentlig specielt hvis man er svensker, hvis man bevæger sig rundt i gaderne omkring den gamle kirke. Nogle mennesker siger, de bare har hørt lyden af trampende fodtrin inde fra kirkebygningen, eller måske på en ellers mennesketom gaden, mens andre har mødt søhelten i egen høje person. De heldige, eller uheldige om man vil, fortæller, at de har set en bistert udseende i mand i gammeldags tøj, som går frem og tilbage på gaden, mens han svinger med en kårde og mumler arrigt for sig selv. Måske gennemlever han sin sidste duel, og ærgerer sig stadig næsten 300 år senere over, at han lod sig overvinde, eller måske snarere, at han ikke fik taget livet af den formastelige svenske oberst. Han tager efter sigende ingen notits af forbipasserende, men forsvinder i den blå luft, hvis man taler til ham. De fleste der har oplevet det, går naturligt nok noget rystede hjem. Skulle man have lyst til et lidt mindre uhyggeligt mysterium, kan man jo overveje den mærkelige forbindelse der var mellem Tordenskjold og tallet 7. Det dukker op den ene gang efter den anden i hans liv. For eksempel var han barn nr. 14 (2 x 7), han blev dræbt 21 (3 x 7) år efter Frederik IV kom på tronen, og det skete da kong Frederik var 49 (7 x 7) år.
					<br/>
					</div><div class ="kapitel"><b> Kastellet - Det uskyldige spøgelse. </b>
					<br/>
						Den 28. april 1772 blev Enevold Brandt henrettet på Østre Fælled i København. Han var blevet anklaget og dømt for at have ”lagt hånd på kongen”, den sindssyge Christian den 7. Brandts virkelige forbrydelse var nu nok snarere, at han var gode venner med J.F. Struensee, som blev henrettet selvsamme dag ved siden af ham, anklaget for blandt andet at have haft et forhold til Christian den 7.’s dronning Caroline Mathilde, og for at have forsøgt at tilrane sig kongens magt. Brandt, der fungerede som sygepasser for kongen, havde ladet sig provokere til et slagsmål af kongen, der holdt meget af ”slåskampe”. Det havde tidligere ikke været noget problem, men efter Struensees fald, blev det altså påskuddet for også at henrette Brandt. Med en sådan afgang fra denne verden, er det ikke underligt, at Brandt endnu ikke helt er gået videre til den næste. Han går igen på Kastellet, hvor han sad arresteret i tiden inden domfældelsen og henrettelsen. I modsætning til andre spøgelser, viser han sig dog ikke i midnatstimen, men derimod efter klokken 2 om natten. Han kommer frem nede fra Kastelsgraven og går op ad skråningen i mørket, op til toppen af volden, hvor han giver sig til at vandre frem og tilbage, mens han mumler indædt for sig selv. Nogle af de mennesker, der har set ham i tidens løb påstår, at han konstant gentager ”Det var ikke mig, der gjorde det!” Efter et stykke tids vandring på volden, forsvinder han så ned af skråningen igen, og bliver borte i mørket. I vore dage er der ikke adgang til Kastellets volde i nattetimerne, men skulle en sen vandringsmand i de omliggende gader en nat få øje på en mørk skikkelse oppe på voldene, er det måske den fortvivlede Brandt, der gentager sin uskyld. En anden, og absolut langt mere skyldig gæst på Kastellet var den engelske pirat John Norcross. Han sad som fange her i 32 år. Hans alenlange synderegister talte blandt andet et forsøg på at kidnappe den danske konge Christian den 6. Det gik imidlertid ikke så godt for Norcross. Han blev fanget og indsat på Kastellet, hvor han efter et stykke tid nærmest fik status af en slags turistattraktion. Han tilbragte store dele af sin tid med at dressere mus, som han så optrådte med, når det bedre borgerskab i København aflagde besøg på Kastellet for at kigge på straffefangerne, der nærmest blev opfattet som dyr i menagerier eller de misfostre man kunne se udstillet andre steder. Efter 16 års forløb var Norcross åbenbart blevet træt af indkvarteringen, for han forsøge flere gange i løbet af en ret kort periode at flygte fra Kastellet. Det gik lige så dårligt som hans kidnapningsplaner, så de sidste 15 år af sit fangenskab måtte han tilbringe i et specialbygget bur, der en gang for alle satte en stopper for hans udbrudsplaner. Man kunne for så vidt ikke fortænke Norcross i at gå igen efter et så langt fangenskab, men det har han tilsyneladende aldrig gjort, når man lige undtager den ene gang i efteråret 1982, hvor en engelsk turist havde vovet sig ud på Kastellet på en meget kold, tåget og blæsende dag. Englænderen troede egentlig, at han var den eneste der havde vovet sig uden for i det dårlige vejr, men stødte til sin store overraskelse på en ældre mand med langt hår og skæg, der sad på en bænk. Manden sad med en mus i hånden, og talte dæmpet til den. Det var først da turisten passerede bænken, at han kunne høre hvad manden sagde: ”32 years is a long time” – 32 år er lang tid. Hvad det skulle betyde fandt han imidlertid aldrig ud af, for da han vendte sig om for at spørge manden, var bænken tom, og der var ingen spor af ham på stierne.
					<br/>
					</div><div class ="kapitel"><b> Kronborg - Skrig og øksehug. </b>
					<br/>
						Kronborg Slot, der knejser stort og mægtigt i den nordsjællandske havneby Helsingør, med udsigt over Øresund og Sverige, var – og er for så vidt stadigvæk, en af Danmarks stærkeste fæstninger. Slottet er kendt viden om, og det er der mange grunde til. En af dem, er den engelske forfatter William Shakespeare, som henlagde handlingen i sit berømte skuespil Hamlet til Kronborg. Her finde prins Hamlet af Danmark ud af, at det gamle slot rummer mange dystre hemmeligheder. En af dem er spøgelset af hans far, der advarer ham om grusomme ugerninger. Det hele ender naturligvis ulykkeligt, og bestanden af spøgelser på det gamle slot er uden tvivl forøget betragteligt, når det hele er overstået. Kronborg, der oprindeligt hed Krogen, blev bygget af Erik af Pommern i 1410, men dens nuværende udformning skyldes i stor udstrækning Christian IV, som genopbyggede fæstningen efter en brand i 1629. En anden kendt beboer på Kronborg er Holger Danske, den store helt, der sidder og sover nede i kældrene, eller kasematterne, som de også kaldes. Det var her soldaterne på slottet opholdt sig i krigstid, en kombination af opholdsstuer og beskyttelsesrum. Holger Danske sover tungt, for hans skæg er vokset fast i bordpladen, men man skal endelig ikke lade sig narre. Hvis Danmark virkelig er i fare, skal han nok vågne op og gå i kamp for landet. Den virkelige Holger Danske kan man næppe få at se, så man må nøjes med den statue, som billedhuggeren H.P. Pedersen Dan udførte i 1907. Skuespil og sagnhelte er en ting, ”rigtige” spøgelser er noget helt andet, for faktisk er det store gamle slot hjemsted for en hel del skræmmende spøgelser. Nogle af dem er endda kun lyde, men det bliver de ikke mindre skrækindjagende af. Inde til højre i slotsgården står en lidt besynderlig lav grå sten. Den ligner nærmest en skammel, og man sidder da også ganske udemærket på den. Man skal dog betræde den med en vis varsomhed, for den markerer slottes gamle henrettelsesplads. Her har en hel del mennesker mistet hovedet i tidens løb, og det siges at man stadig ind i mellem kan høre suset af bøddelens økse, og lyden af hugget, der skiller en stakkels synders hoved fra kroppen, hvis man sætter sig på stenen, og åbner sine sanser for sporet af fortiden. En enkelt af dem, der i tidens løb er blevet vidner til denne spøgelsesagtig lyd, mente endda også svagt at kunne høre lyden af en mumlende og ophidset folkemængde – måske fordums tilskuere til henrettelsen. Man hører tit og ofte skrig i og omkring Kronborg i vore dage, specielt på varme sommedage, men de kommer som regel fra begejstrede børn, der styrter rundt og leger riddere, eller forestiller sig, at de holder udkig efter fjender der kommer af søvejen, mens de gør slottets kanoner klar til kamp. Ind i mellem, når stilheden sænker sig over det gamle slot, er det imidlertid et helt andet og langt mere rædselsvækkende skrig, der kan høres. Det kommer tilsyneladende fra et af tårnene, men de som har hørt skriget, har aldrig kunnet stedfæste det præcist. Det mærkeligste er dog nok, at skriget tilsyneladende kun kan høres ned i slotsgården. Det er mere end højt nok til at kunne høres helt ind i Helsingør by, men i et par tilfælde, hvor det er lykkedes at kombinere vidneudsagn fra folk både inden- og udenfor slottes mure, er det altid kun dem der har befundet sig inde i gården, som har hørt noget. Egentlige spøgelser i form af tågede skikkelser og lignende, kniber det mere med, men der er da spor af dem. I sommeren 2002 så en tysk lystsejler en lysende skikkelse stå på en af slottets mure, da han sejlede forbi en sen aften. Han studerede skikkelsen indgående i kikkert i flere minutter, og var sikker på, at den ikke alene var iført en meget gammeldags klædedragt, den var også delvis gennemsigtig, så han kunne se nogle stjerner igennem den. Hamlets far? Eller noget helt andet?
					<br/>
					</div><div class ="kapitel"><b> København og Elmelunde - De grædende billeder. </b>
					<br/>
						Mirakler er i sagens natur ikke noget man oplever hver dag, men de finder da ind i mellem sted, hvis man skal tro de mange beretninger fra specielt katolske lande, om overjordiske besøg af Jomfru Maria, helgenstatuer der bevæger sig og meget andet mærkeligt. Der sker ikke så meget mirakuløst i København, men ind i mellem er der alligevel tegn på indblanding oppefra. I nogle måneder i foråret 1995, skete der således noget højst besynderligt i den katolske kirke i Bredgade. Et af deres ikonbilleder med titlen”Jomfruen af Jerusalem”, begyndte at græde salte tårer. Det forsatte gennem en længere periode, men af en eller anden grund valgte man at gå yderst stille med dørene. Nyheden kom først ud til andre end kirkens nærmeste og menigheden længe efter at fænomenet var holdt op. Det var naturligvis ensbetydende med, at der for eksempel ikke var de store muligheder for at undersøge sagen videnskabeligt, men det er der jo efter mange troendes mening heller ingen grund til, når det drejer sig om mirakler. Grædende eller blødende helgenbilleder, statuer, krucifikser og lignende er kendt fra mange egne af verden. Som regel opfattes de som et dårligt tegn, der på en eller anden måde varsler om kommende ulykker. De kan også på mere overordnet vis tages som tegn på at Gud er utilfreds med den måde vi forvalter verden på, og giver udtryk for sin sørgmodighed på denne måde. Det er dog ikke kun den katolske religion, der fostrer levende billeder på denne måde. Også i Indien har der for eksempel i perioder været ”epidemier” af gudebilleder, som drak vand eller mælk, selvom det naturligvis er et lidt mindre dramatisk, og vel på en måde mere positivt fænomen. En af de mulige forklaringer på fænomenet fremkom i 1915, da et krucifiks i Elmelunde Kirke på Møn blev undersøgt. Det havde i forvejen ry for at være mirakuløst, og der var gamle beskrivelser af hvordan det tidligere havde grædt blod, når der var sket et eller andet særligt forfærdeligt, eller når menigheden på en eller anden måde skulle bringes til at forstå nogle ting. Undersøgelsen viste, at krucifikset var forsynet med snoretræk og indsatte klemstykker, sådan at det kunne græde væsker efter behov, og stoppe på kommando. Et svindelnummer vil mange måske kalde det, og der er da også krucifikser og lignende statuer som er blevet brugt til at tiltrække gæster, og dermed penge til forskellige kirker og klostre rundt om i verden, men man kan også sagtens forestille sig, at det er blevet brugt som noget man kunne kalde et pædagogisk hjælpemiddel på en tid, hvor de fleste måske var analfabeter. Når folk kunne se hvordan krucifikset eller billedet græs tårer eller blod i bestemte sammenhænge, blev de bestyrket i deres tro, og dermed mere sikre på hvordan deres verden var afgrænset.
					<br/>
					</div><div class ="kapitel"><b> Køge Huskors - Djævle og dæmoner. </b>
					<br/>
						Tøjforretningen, der ligger på hjørnet af Nørregade og Torvet i Køge er prydet med en af de mest usædvanlige mindeplader man kan finde i Danmark, eller for den sags skyld i hele verden. Den sidder på den side af huset, der vender ud mod Nørregade, og den er temmelig kryptisk, hvis man ikke kender historien i forvejen. Der står kun ”Her huserede Kjøge Huskors 1608-1615”. Det lyder jo ikke af meget, men faktisk er det et minde om Danmarks værste tilfælde af djævlebesættelse, spøgerier og andet uhyggeligt. Den nuværende bygning eksisterede ikke i begyndelsen af 1600-tallet. Her stod i stedet den rige købmand Hans Bartskærs hus, og det var her, huskorset fandt sted. Det mærkelige navn Køge Huskors kommer iøvrigt af et lille skrift, som købmandens kone siden hen forfattede om begivenhederne. Her fortæller hun om det kors, hendes hus måtte bære. Og da huset jo lå i Køge, blev det senere til Køge Huskors. Sagen fik iøvrigt mange uhyggelige konsekvenser. På dette tidspunkt var Danmark et af Europas ivrigste heksebrænderlande, og det endte med, at mindst 15 kvinder mistede livet anklaget for hekseri i denne forbindelse. Det hele begyndte for så vidt fredeligt nok. Købmand Bartskærs kone Anna er den første, der lægger mærke til, at tingene ikke er helt som de skal være. Hun har fornemmelsen af, at der er noget ondt i huset, men hun bliver først sikker i sin sag den nat, hvor hun og hendes mand hørte lyde som fra en klukkende høne under deres seng, og så en skrubtudse, der gik på to ben. Efter denne indledning tog urolighederne rigtigt fart. Husets yngste datter blev kastet rundt i sin seng om aftenen af en usynlig kraft, og den ældste, der var omkring otte år gammel, nægtede at sove i sin seng, fordi der kom en stor sort mand på besøg om aftenen. Det gik dog værst ud over familiens plejesøn, den 12-årige Jacob. Han begyndte at blive ramt af så voldsomme krampeanfald, når han kom i seng om aftenen, at der måtte flere voksne mennesker til at holde ham fast. Jacob blev kastet rundt i sin seng stort set hver eneste aften, og ved flere lejligheder svævede han op i fluten med så stor kraft, at fire-fem voksne mænd ikke kunne trække ham ned igen. Det varede naturligvis ikke længe, før sagen kom den lokale præst for øre, og så kom der pludselig ekstra skred i tingene. Det tog ikke præsten lang tid at finde ud af, at Jacob var besat af djævelen, og at der derfor måtte være hekse indblandet. Det satte gang i en vældig heksejagt i byen. Hver gang en ny heks blev fanget, varede det ikke længe, før hun, under tortur naturligvis, angav andre. Alene i 1612-13 blev syv kvinder brændt på bålet, og da sagen sluttede, var mindst otte andre også blevet henrettet. Det hele stilnede faktisk først af omkring Jacobs 19-års fødselsdag. På dette tidspunkt var han ved at blive voksen, og det var måske det mere end noget andet, der medvirkede til, at tingene begyndte at falde til ro. Mere skeptisk indstillede forskere, der har set på sagen mener, at Jacob selv fabrikerede mange af de mystiske hændelser i et forsøg på at få en smule opmærksomhed, noget han ikke var specielt forvænt med, men at det stoppede, da han kom ud af puberteten, og udviklede større selvtillid. Det er svært at vide hvad der egentlig skete den gang, men sagen blev så berømt, eller måske snarere berygtet, at den hellige romerske kirke fik lavet en rapport om den. Den ligger stadig i Vatikanets arkiver.
					<br/>
					</div><div class ="kapitel"><b> Laksegade - Da Fanden var løs. </b>
					<br/>
						Hvis man står på Kongens Nytorv midt i København, virker det ikke umiddelbart, som om man befinder sig få meter fra et sted, hvor Fanden engang har været løs. Men det er ikke desto mindre tilfældet. Hvis man går op ad Strøget, drejer til venstre ad Bremerholm og fortsætter godt 200 meter videre frem, kommer man til Laksegade, en ganske lille og fredelig gade. Det var her Fanden huserede, og begivenheden gjorde et så stort indtryk på såvel københavnere som danskere i det hele taget, at udtrykket ”Fanden er løs i Laksegade”, siden er blevet en fast del af det danske sprog. Det hele begyndte en septemberaften i 1826. Der skete et eller andet i Laksegade, noget som ingen nogensinde havde set magen til. Rygter løber hurtigt, og de har en tendens til at vokse på vejen, men denne gang så det ud til, at virkeligheden var mere dramatisk end rygterne. Ikke alene skete der uhyggelige ting i Laksegade, det var selveste Fanden, der var den egentlige årsag. Ved en mindre fejlberegning var han nemlig blevet sluppet løs, og nu havde han travlt med at ødelægge alt, hvad han kom i nærheden af. Flere og flere mennesker sluttede sig efterhånden til flokken af nysgerige der drog gennem København på vej mod Laksegade, og det endte da også med, at flere hundrede interesserede til sidst stimlede sammen ud for nummer 15, hvor det hele skete. Det gik hårdt til. Vinduerne i huset var for længst blevet smadret, og med jævne mellemrum fløj alt fra kartofler, tørv, køkkentøj til brændeknuder gennem de knuste ruder og ud på gaden, hvor de regnede ned over tilskuerne. Inde fra huset lød der uhyggelige latterbrøl, som kun blev afbrudt af flere dybe grove stemmer, der råbte skældsord, eder og forbandelser. Nogle af øjenvidnerne påstod senere, at de også havde kunnet høre en dyb knurren, som fra et stort rovdyr, og også havde set et par lysende røde øjne kigge ud af vinduerne. Efter godt en times forløb var der endelig en behjertet sjæl, som tilkaldte politiet. Mærkeligt nok holdt lydene op i samme øjeblik ordensmagten viste sig, og selvom en større flok betjente gennemsøgte huset fra kælder til kvist, fandt de ingen spor af ubudne gæster. Man skulle ellers ikke tro at Fanden kunne være bange for noget så simpelt som et par politibetjente, men det virkede afgjort sådan. Efter at have beset ødelæggelserne ude på gaden, gennemgik politiet huset endnu engang fra øverst til nederst. Men de fandt intet der tydede på, at der havde været ubudne gæster på stedet. Der var dog ingen tvivl om, at huset var totalt raseret. Den officielle forklaring lød på drengestreger og bølleoptøjer, og at gerningsmændene havde haft helt til at stikke ud af bagdøren, inden politiet nåede frem. De lokale beboere var dog ikke i tvivl om, at der lå noget andet og mere uhyggeligt bag. Ved undersøgelserne næste dag, tilstod en gammel kone i huset da også, at hun var en heks, og at hun tidligere på dagen havde læst i sin Cyprianus, en djævlebibel, og derved uforvarende var kommet til at påkalde den Onde selv. I et forsøg på alligevel at finde den skyldige, satte politiet vagt ved huset i Laksegade i flere dage, men der skete intet yderligere, og Fanden har ikke siden vist sig, i hvertfald ikke på den adresse.
					<br/>
					</div><div class ="kapitel"><b> Liselund - Den gispende hund. </b>
					<br/>
						Parken omkring det lille slot Liselund på Østmøn er et populært sted at gå tur. Her kan man møde masser af mennesker med børn, hunde og madkurve når vejret er godt, og talrige fugleinteresserede, som om foråret kommer for at lytte efter de sjældne sangfugle, som forbavsende ofte dukker op i dette område. Sjovt nok er det ikke kun blandt virkelighedens hunde, at Liselund er et populært sted at opholde sig. Her er også en imponerende samling af spøgelseshunde og andre kæledyr, fra de største og mest skræmmende sorte hunde, til en lille kat, der bare er kælen. Den sorte hund på Liselund er en dødsvarsler, som man helst ikke vil møde, hvis man har sit liv og sin fornuft kært. I bedste fald slipper man fra et møde og synet af dens flammende øjne, med et hoved, der aldrig mere bliver helt vel igen. I værste fald dør man selv eller et medlem af ens familie i løbet af ganske få dage, eller endda timer. Hvorfor det idylliske landskab omkring Liselund skal være belemret med en så uhyggelig følgesvend melder historien ikke noget om. Heldigvis er den store hund kun blevet set ganske få gange. Det er straks mere almindeligt at blive mødt af den lille gruppe cockerspaniel-lignende hunde, der ind i mellem løber og leger på plænerne. De ser glade og venlige ud, men der er alligevel noget mærkeligt ved dem. Dels hører man dem aldrig gø, og dels har de en ret så forvirrende evne til at forsvinde, hvis man bare tager blikket fra dem et øjeblik. Hundene er formentlig ikke ganske af denne verden, men mærkeligt nok lader det til, at andre hunde kan se dem, for der findes en del beretninger fra folk som har set de mystiske hunde komme og forsvinde igen, men også har oplevet deres egne hunde være meget ivrig for at komme i kontakt med de andre. Nogle gange ser man ikke engang de legesyge hunde, man hører dem kun. Der er også historier om mennesker, som er stoppet op et eller andet sted i parken, har sat sig på en sten eller en træstub for at nyde vejret og udsigten, og kort efter har hørt den tydelige gispen af en hund som kommer nærmere, og den tydelige lyd af dens poter mod jorden. Der lyder ingen hidsig gøen, så mange har vendt sig om for at hilse på hunden, men har til deres store overraskelse måttet konstatere, at der ikke er nogen. De har kun hørt lyden af en hund. I et tilfælde høre en tysk feriegæst som havde sat sig i græsset, hvordan en hund satte sig lige ved siden af ham, gispede som om den havde løbet meget langt, og ind i mellem småpeb som en utålmodig hundehvalp, der gerne vil lege. Altsammen meget hyggeligt, bortset fra, at han ikke kunne se så meget som skyggen af en hund, nogle steder i nærheden. Der er også en kat, en lille stribet ting, der åbenbart gerne vil kløs lidt i nakken. Den har mange mennesker også mødt, og har uden tvivl taget den for at være en helt almindelig kat, for ifølge en svensk tegner, der besøgte Liselund i 1999, føltes den som en helt almindelig kat, da han klappede den på hovedet. Et par minutter efter blev det imidlertid tydeligt, at den havde usædvanlige evner, for da han et øjeblik lagde sin skitseblok fra sig på græsset ved siden af katten, som havde sat sig i en solplet ved siden af ham, gik det op for ham, at den ikke kastede nogen skygge på tegneblokken. Og da han løftede blikket igen for at se nærmere på den, var katten væk.
					<br/>
					</div><div class ="kapitel"><b> Løvenborg - Spøgelsesballet og Fandens husholderske. </b>
					<br/>
						Det spøger på Løvenborg., og det kan man næsen godt fornemme, når man ser de magtfulde bygninger udefra. Her kan man ikke alene komme til at møde en for længst afdød husholderske ved navn Lange Ellen, men også divser mystiske mandspersoner, for slet ikke at tale om et helt spøgelsesbal. Det er husholdersken som på alle møder er Løvenborgs præmiespøgelser. Lange Ellen var i levende live en meget effektiv husholderske, men vist også en strid madamme, for nu at sige det på en pæn måde. Det hed sig, man fristes til at sige naturligvis, at hun havde forskrevet sin sjæl til Fanden, og da hun skulle begraves, skete der da også de mærkeligste ting. For eksempel blev hendes kiste pludselig så tung, at otte stærke mænd ikke var i stand til at rokke den fra jorden. Et nærmere eftersyn afslørede endda, at Ellen var forsvundet fra sin kiste. I stedet sad der ikke andet end en lille hund. En af mændene i følget havde dog lidt kendskab til heksekunster, så han mumlede en formular ned i kisten, hvorefter hunden forsvandt, og mændene kunne bære den igen. Da begravelsesfølget nåede frem til kirken, kunne de, ikke uden en vis overraskelse konstatere, at Lange Ellen allerede var mødt op. Hun, eller måske snarere hendes spøgelse, stod i kirketårnet og vinkede til følget, efterhånden som det nåede frem, og da man efter begravelsen vendte tilbage til Løvenborg, stod hun også der i et af vinduerne på øverste etage og tog imod. Folk der har indgået kontrakt med Fanden hviler sjældent særligt roligt i deres grave, og det kunne man heller ikke just sige om Lange Ellen. Hun gav sig til kende på Løvenborg ved den mindste anledning. Havde hun så endda nøjedes med bare at manifestere sig, så ville problemerne formentlig ikke have været så store, men hun valgte at optræde som en poltergejst, en bankeånd, der larmede og bragede i værelserne, og smed rundt med møblementet og husgerådet. Hun gik så voldsomt til værks, at man til sidst måtte indforskrive en præst til at mane hende ned, så man kunne få lidt fred i huset. Det holdt hårdt, men efter en lang dyst med en præst, forsvandt hun for stedse i et af tårnværelserne. Et af de mere usædvanlige former for spøgeri, som Løvenborg er hjemsted for, er et helt spøgelsesbal. En af Løvenborgs tidligere forvaltere oplevede således en nat at høre musik fra Riddersalen, og da han sneg sig nærmere for at finde ud af hvad der foregik, opdagede han et bal i fuld gang. Ingen af de dansende tog nogen notits af godsforvalterne, som blev stående og så på sceneriet i lang tid. Til sidst blev de dansede mere og mere utydelige og forsvandt til sidst helt, samtidig med at musikken holdt op. Dermed var spøgerier dog ikke til ende, for efter et stykke tid kom en dame ind, tørrede støv af, satte møblerne på plads, og sørgede i det hele taget for at rydde op efter de spøgelsesagtige festligheder. Offentligheden har idag ingen adgang til Løvenborgs bygninger, så der er ikke de store chancer for at overvære et spøgelsesbal, men i parken man kan risikere at møde en mand klædt i gråt tøj. Han siger ikke noget, og gør for så vidt heller ikke noget, men man kan ikke komme i kontakt med ham. Han reagerer ikke hvis man taler eller råbet til ham, han er umulig at indhente, og så kan han iøvrigt forsvinde sporløst. Hvem det er, er nok Løvenborgs største gåde.
					<br/>
					</div><div class ="kapitel"><b> Nikolaj Kirke - Hekseformørkelsen. </b>
					<br/>
						Der er visse kapitler i Danmarks historie man ikke bør dvæle alt for længe ved, hvis man vil bevare en vis form for stolthed over sit fædreland. Det er for eksempel nok de færreste som tænker på, at Danmark i 1500-tallet var et af de ivrigste heksebrænderlande i Europa. Vi var ikke helt så entusiastiske med at bruge tortur som den Spanske Inkvisition, men vi lå ikke ret langt efter. Det sås tydeligt i det herrens år 1567, da der skulle stå et bryllup i Nikolaj Kirke. Bruden skulle giftes for syvende gang, hvilket, selv i en tid, hvor gennemsnitslevealderen var betydeligt mindre end i dag, var ganske usædvanligt. Og hun skulle ydermere giftes med en mand der var betydeligt yngre end hun selv. En så usædvanligt optrin pirrede den københavnske nysgerrighed i en sådan grad, at Nikolaj Kirke var fyldt til bristepunktet, da vielsen skulle finde sted. Desværre endte det hele i optøjer, fordi folk sloges med hinanden for at få det usædvanlige brudepar at se. Til sidst blev det bruden for meget, hvorefter hun råbte, at de nok skulle få andet at tænke på end hende, når der var gået en uge mere. De færreste tænkte dybere over denne bemærkning, og efterhånden blev roen da også genoprettet, så præsten kunne forrette vielsen. Det lykkelige brudepar kunne derefter få lov til at drage hjem i fred. Freden var dog kortvarig, for en uge senere gik tingene rigtigt galt. Midt under højmessen sænkede et sort og dystert mørke sig pludelig over kirken. Solen var forsvundet, og udenfor var der sort som graven. I løbet af få sekunder brød panikken ud. Folk styrtede ud af kirken, overalt hvor de kunne komme til det, både gennem døren og vinduerne. Mange blev væltet omkuld og trampet ned. Da roen havde sænket sig og lyset var vendt tilbage, var der pludselig en del af menigheden som kom i tanke om brudens ord fra den foregående søndag. Hun måtte naturligvis være den ansvarlige, så hun blev angivet til myndighederne, der ikke var længe om at finde ud af, at hun måtte være en heks. Forhørsmetoderne har sikkert ikke været behagelige, så det varede ikke længe før den hidsige brud tilstod sin forbrydelse, og ovenikøbet angav en hel stribe andre kvinder som hekse. Dem gik det som det gik de fleste hekse på den tid – de blev brændt på bålet. Man kan så altid diskutere, om hun virkelig havde fået en forbandelse til at virke, eller om hendes vrede ord simpelthen hang sammen med en naturlig solformørkelse, eller et andet naturfænomen, der bragte mørke midt på dagen. Efter den tid begyndte det at gå tilbage for Nikolaj Kirke, der ellers kun blev overgået af Vor Frue Kirke med hensyn til udsmykning og fornemhed. Under en storm i 1628 blæste kirkens spir, der var blevet tilføjet i 1591 ned, og ødelagde kirkeskibet. Menigheden var derfor tvunget til i flere år at holde gudstjeneste under åben himmel på den nærliggende kirkegård. Spirets spids havde iøvrigt boret sig så langt ned i jorden, at det først blev fundet i 1902, da bygningen på hjørnet af Nikolaj Plads og Lille Kirkestræde blev anlagt. Der kom et nyt spir på i 1669, men hele herligheden blev ødelagt under den store københavnske brand i 1795. Derefter var der ikke penge til at genopbygge kirken endnu engang, så i 1805 blev sognet opløst, og Nikolaj Kirke var ikke længere en kirke. Bygningen fik sidere en lang og broget karriere, men siden midten af 1900-tallet har den været en kunsthal.
					<br/>
					</div><div class ="kapitel"><b> Rosenborg Slot – Spøgelseskatte og enhjørninger. </b>
					<br/>
						Rosenborg Slot midt inde i København er et af Danmarks flotteste og mest spændende slotte. Det ser i virkeligheden ud som alle børn forestiller sig et slot, med spir og tårne, voldgrav og store sale. Slottet har også et vaskeægte skatkammer, hvor man kan bese de danske kronjuveler. Rosenborg er bygget af den danske konge Christian den 4. og som alle andre gamle slotte med respekt for sig selv, har det naturligvis sin portion mysterier og spøgerier, selvom de nu i dette tilfælde allesammen er yderst fredelige. Man kan risikere at møde det første mysterium inden man overhovedet er nået ind på selve slottet. Foran slottet står der altid to soldater fra Livgarden på vagt, og det siges, at de i sene nattetimer jævnligt får selskab af en lille kat, der gerne sætter sig i nærheden af dem. Man kunne nemt fristes til at sige, at der ikke var noget specielt mærkeligt ved det, hvis man lige ser bort fra kattens mærkelige evne til at forsvinde i den blå luft, mens man kigger på den. Det er sjældent medlemmerne af Livgarden taler om spøgelseskatten, men den er også blevet set et par gange af nogle af slottets gæster. I 1997 skræmte den for eksempel en pædagog og fire børn fra en københavnsk børnehave, da den forsvandt for øjnene af dem, ”som om den blev visket ud med et viskelæder”, som en af børnene senere beskrev det. Inden for murene risikerer man at møde spøgelser af et helt andet, men ikke indre mystisk format. Først og fremmest går selveste kong Christian igen i det slot, som han efter sigende var ret begejstret for. Men tilsyneladende er han andet og mere en blot en simpel genganger, der gentager de samme bevægelser og den samme hændelse nat efter nat. Det majestætiske spøgelse holder ikke alene opmærksomt øje med hvad der sker, han har efter sigende også vekslet bemærkninger med medlemmer af rengøringspersonalet og flere andre, der i tidens løb har arbejdet på slottet. Majestæten gør tilsyneladende ingen fortræd, men holder sandsynligvis bare øje med, at alt stadig står vel til på hans gamle slot. Det er måske derfor han specielt viser sig i forbindelse med ombygninger og større rengøringer. En anden konge med interesse for rengøring er Frederik den. 4. Han dukker gerne op, når den fine og ganske uvurderlige venetianske glassamling skal renses. Kong Frederik har selv købt glassene i Italien, og han er åbenbart stadig meget øm over dem, for der er mange som har set en tåget hvid skikkelse i rummet med glassamlingen, når det var tid at rense den. En gang imellem giver kongen åbenbart også selv en hånd med, for det er sket et par gange, at et glas har hævet sig op over de plader, som beskytter det, og ganske stille er svævet ned på gulvet. Noget af det mærkeligste på hele slottet finder man dog inde i riddersalen. Ser man nærmere på den ene af de to tronstole, som står derinde, opdager man, at den er besat med en lang række hvidlige snoede søjler. Det skal efter sigende være enhjørninghorn, og dermed kan man jo ikke alene se, at den som måtte sidde i denne tronstol er en rig og mægtig mand, men også at enhjørningen slet ikke er noget fabeldyr. Enhjørninghorn var tidligere meget populære og efterspurgte hos mægtige og magtfulde mænd, blandt andet fordi hornene efter sigende havde evnen til ikke alene at modvirke ondt, men også kunne modvirke eller i det mindste afsløre enhver form for giftstof, der var blevet puttet i mad eller drikke. Hvis en konge eller en anden højt placeret person følte sig truet på livet, var et bæger lavet af enhjørninghorn derfor uundværligt. I virkeligheden drejer det sig nu nok om, at man har brugt stykker af narhvaltænder, når man skulle lave noget af enhjørning..
					<br/>
					</div><div class ="kapitel"><b> Roskilde - Fanden og Helhesten. </b>
					<br/>
						Man bør vare sig for at gå rundt i de smalle gader omkring Roskilde Domkirke på mørke vinternætter, når vinden suser i træernes nøgne grene, og sneen daler ned over den kolde by. Det kan nemlig ske, at man pludselig hører lyden af hestetrampen mod asfalten, og vel at mærke trampen fra en hest, der meget tydeligt kun har tre ben. Det dummeste man kan gøre i den situation, er at prøve at finde hesten. Man skal hellere skynde sig hjem, uden at se sig tilbage, for når Helhesen er ude, kan ingen vide sig sikker. Den som skuer Helhesten forfærdelige åsyn, med dens tre ben og dens flammende øjne, hvis den da ikke ligefrem mangler hovedet, er nemlig sikker på at møde døden ingen længe. Er det ikke ham selv, er det en, der står ham nær. Helhesten har været kendt i henved 350 år som et af folketroens mest uhyggelige dødsvarslere. Den omtales første gang i litteraturen i 1672, og der fortælles historier om den mange forskellige steder i Danmark. Den har dog en helt speciel tilknytning til Roskilde og specielt Roskilde Domkirke. Helt bagest i kirkens kor op mod muren, ligger der en række store gravsten. De er for det meste forsynet med forskellige former for inskriptioner og indhuggede billeder – med en enkelt bemærkelsesværdig undtagelse. Helt ude mod højre i rækken ligger en helt blank blåsort sten, uden nogen form for indskrifter. Folketroen siger, at der under denne sten ligger en helhest begravet. Man skal derfor behandle stenen med yderste respekt, og ve den, der skulle være så uheldig at befinde sig i kirken når helhesten stiger op af sin grav. Arkæologerne har været i gang under stenen, og desværre for den ellers meget spændende historie, fandt de ikke skelettet af en trebenet hest. Mystikken hviler dog stadig over stenen, for de fandt skelettet af en halshugget mand, hvis hoved var anbragt mellem hans ben. Denne mærkelige begravelsesform var en velkendt teknik, når man skulle forhindre en halshugget i at gå igen. Desværre ved vi ikke noget om hvem den ulykkelige var. På Stændertorvet uden for domkirken kan man finde spor af en endnu mægtigere repræsentant for mørkets magter, nemlig Fanden selv. I et af bedene langs med den lange hæk bagest på torvet, står en stor knudret sten med tre dybe furer i. Stenen er ikke specielt afmærket, og der er ingen inskriptioner på den, så man kan ved første øjekast godt undre sig over hvorfor den står der. Men det er der naturligvis en forklaring på. De dybe furer er spor af Fandens klør. Det skete nemlig engang, at Fandens selv aflagde besøg i Roskilde i håb om at kunne hverve sjæle og i det hele taget lave rod og uorden som han jo holder så meget af. Han havde imidlertid ikke taget højde for hvilket stof de gode borgere i Roskilde var gjort af. De lod sig ikke uden videre lokke af hans falske løfter og hans øvrige kunster. Tværtimod besluttede de sig for at få ham smidt ud af byen og hjem hvor han kom fra. Hvis man er gudsfrygtig og kan sin Bibel, kan man mane spøgelser og andre manifestationer af mørkets magter i jorden igen. Det kan kræve sin mand og sin præst bare at slippe af med en enkelt simpelt spøgelse, så der er ingen tvivl om, at det var en kolossal opgave at få manet Fanden i jorden igen. Men det lykkedes efter en lang og sej kamp. Fanden gav sig nu ikke så let. Faktisk hagede han sig så godt fast i en stor sten oppe på jordoverfladen, at de gode Roskildeboere nær aldrig havde fået ham til at slippe igen. Til sidst blev de oplæste Guds ord dog for meget for ham, og så måtte han give slip, men ikke før hans kløer havde sat deres dybe mærker i stenen.
					<br/>
					</div><div class ="kapitel"><b> Roskilde og omegn - Kraftlinjerne. </b>
					<br/>
						I 1925 udgav den engelske ølsælger og amatørarkolog Alfred Watkins bogen ”The Old Straigth Track”. Her beskriver han sin teori om, at alle gamle hellige steder i landskabet er forbundet med hinanden med linjer der ofte er forbavsende rette. Han kaldte dem leys eller ley-linjer. Ved at studere landkort havde Watkins opdaget, at ting som gravhøje, stendysser, kirker, slotte, hellige kilder, brønde og lignende ofte var anbragt på linjer. Watkins mente, at tingene måtte være anbragt fuldt bevidst, og at linjerne måske var en form for astronomiske sigtelinjer eller måske en form for vejvisere, sådan at man altid, uanset hvor man befandt sig på en linje, kunne se mindst et punkt videre frem. Watkins teorier gik i en vis udstrækning sidenhen i glemmebogen, men fra slutningen af 1960’erne og videre frem, begyndte de at blive taget op igen. Nu mente man imidlertid, at tingene var anbragt for at afmærke linjerne i et usynligt kraftfelt, som omgav hele jorden, og som fortidens mennesker på en eller anden måde havde været i stand til at registrere. Ved at anbringe de hellige steder på disse kraftlinjer, blev man så i stand til at tappe denne kraft og udnytte den. Skeptikere mener, at ley-linjerne mere er et resultat af ønsketænkning. De påpeger, at et land som England har så mange kirker, stendysser og andre ting, at det slet ikke kan undgås, at mange af dem kommer til at ligge på linje. Ley-linjer er langtfra et udelukkende engelsk fænomen, selvom man her har studeret dem i langt større detaljer end i andre egne af verden. Danmark har også ley-linjer, men de er ikke blevet undersøgt særligt meget, så der er nok at gå i gang med for den interesserede, der har lyst til at gennemgå landkortene med kuglepen og lineal. Et af de mest frugtbare områder er Roskilde-egnen på Midtsjælland. Her kan man uden store vanskeligheder finde en lang række ley-linjer, som tilsyneladende allesammen centrerer sig om Roskilde Domkirke. Flere af ley-linjerne løber sammen på dette sted, og det skulle være ensbetydende med, at jordkraften er særlig stærk her. På sine steder giver det sig også udslag i, at der for eksempel er uforholdsmæssigt mange ufo-iagttagelser disse steder, voldsom spøgelsesaktivitet, eller måske ligefrem elektromagnetiske forstyrrelser. Det er svært at angive præcis hvornår man kan tale om en ley-linje. Normalt siger man, at der mindst skal være tre ting på en så ret linje som muligt. I felten kan man efterprøve teorierne ved at se, om man for eksempel kan se fra den ene ting til den næste, og hvis man har tilgang til landmålerudstyr, kan man afprøve i hvor stor grad tingene virkelig ligger på en ret linje. Den endelige afgørelse er dog et spørgsmål om tro, da vi endnu ikke er i besiddelse af videnskabelige instrumenter, der kan måle, om den mystiske jordkraft virkelig eksisterer.
					<br/>
					</div><div class ="kapitel"><b> Rundetårn, København - Universets tårn. </b>
					<br/>
						Det hører til sjældenhederne, at en ting på en gang kan være så velkendt og samtidig så ukendt som Rundetårn. Ethvert barn kender det, fristes man til at sige, men de færreste kender det net af gåder og mysterier tårnet er indviklet i. Grundstenen til Rundetårn blev nedlagt i 1637 på foranledning af den danske konge Christian den 4., og 19 år senere stod det færdigt. Majestæten blandede sig i usædvanlig grad i byggeriet af tårnet, og det er ham der blandt andet er ansvarlig for Rundetårns mest iøjnefaldende gåde, den store gyldne rebus på tårnets forside. Den er for nogle år siden blevet restaureret, så den fremstår i lysende pragt, når solen skinner. Rebussen er sammensat af både latinske og hebraiske ord, billeder og tal. Den kan formentlig løses på flere måder, men ingen er sikker på hvilken, der er den rigtige. Et af forslagene lyder: Doctrinam et justitiam dirige Jehovah, in corde coronati regis Christiani Quarti På dansk betyder det noget i retning af: ”Herre, led den rette tro og retfærdighed i den kronede Christian den 4.’s hjerte.” Der ligger muligvis også en dybere symbolik i selve tårnets konstruktion. En del forfattere har således i tidens løb set forbindelser til det gamle Ægypten i det, således at 4 gange tårnets højde skulle være præcis lig med højden på den store Keops-pyramide i Ægypten. Det er nu svært at verificere, for Keops-pyramiden mangler toppen, og kan derfor ikke måles nøjagtigt. Andre mener, at alverdens visdom er indbygget i tårnets mål og udseende. Sikkert er det ihvertfald, at man uden problemer kunne bruge det som kalender. Tæller man efter, er der for eksempel 52 vinduesnicher i tårnet, antallet af uger på et år. De er iøvrigt allesammen spærret idag. Det skyldes, at tårnet tidligere var meget populært blandt selvmordere i København. Men de vandrede mærkeligt nok ikke op til toppen, og sprang ud derfra, men fra vinduerne længere nede. Til sidst blev det en så almindelig foreteelse, at man i 1833 besluttede sig for at spærre vinduerne. Øverst oppe er der yderligere 7 vinduer, som er anderledes end de andre. De svarer til dagene i en uge, eller for den sags skyld de syv skabelsesdage, eller de syv himmelske sfærer, som også er angivet i sneglegangens syv (og en halv) vinding. Og til sidst kan man også tælle efter helt oppe under platformen – der sidder 24 gesimser, antallet af timer i et døgn. Og hvis man deler antallet af vinduesnicher med to, får man forøvrigt også 26, antallet af månefaser på et måneår. For så vidt en meget passende egenskab for et tårn, der blev bygget som astronomisk observatorium. En af de mere kuriøse detaljer ved Rundetårn er iøvrigt tårnets hule kerne. Sneglegangen når ikke helt sammen på midten, så der er hul hele vejen ned. Huller er formentlig en gang blevet brugt til at lede regnvand væk fra taget, selvom nogle også mener, at man kan studere stjerner ved højlys dag, ved at stå nede i bunden, og kigge op. En dag i 1880 faldt en kordreng fra Trinitatis kirke iøvrigt ned i den hule kerne helt oppe fra toppen af tårnet. Han slap utroligt nok med nogle skrammer og to løse tænder, men han sad indespærret nede i hullet i henved 20 timer, før man fik brudt sig ind gennem muren, og hentet ham ud den vej. Det siges at man stadig ind i mellem kan høre ham snøfte derinde.
					<br/>
					</div><div class ="kapitel"><b> Sankt Bendts Kirke, Ringsted - Dronning Bengerds kranium. </b>
					<br/>
						Sankt Bendts Kirke, der ligger midt inde i Ringsted, er nok en af Danmarks mest magtfulde kirker. Den er bygget af Valdemar den Store i sidste halvdel af 1100-tallet, og dens solide mure udgør den ældste teglstensbygning i Danmark. De tykke mure er tunge og massive, og i nybygget stand må kirken have været et skræmmende eksempel på kongens magt. Sankt Bendt er forbundet med mange historiske personer, den rummer blandt andet over 20 kongelige og fyrstelige grave fra den danske middelalder. Den mest interessante i denne sammenhæng er dog Valdemar Sejrs dronning Berengaria eller Bengerd, som hun også bliver kaldt. Berengaria har mildest talt et blakket rygte. Hun optræder i mange folkeviser, og som regel i rollen som det onde og negative, mens den samtidige dronning Dagmar står som symbol på alt det gode. Der er tilsyneladende ingen reel grund til, at Berengaria skulle blive så dårligt omtalt af sin eftertid, men det kan skyldes, at hun i sin levetid afveg meget fra normen ved det danske hof. Hun var født i Portugal, og både smuk og temperamentsfuld og ”anderledes”. Det er dog begrænset hvad hun har kunnet nå at sætte sig af spor i historien, selvom det danske folk tilsyneladende ikke brød sig meget om hende. Hun blev gift med Valdemar Sejr i 1214, da hun formentlig kun var 17 år gammel, og hun døde kun 7 år senere. Hun blev gravlagt i Sankt Bendts Kirke, og det er i forbindelse med hendes jordiske rester, at man finder et spændende lille, man fristes til at sige fotografisk mysterium. Da man under arkæologiske udgravninger genfandt Berengarias jordiske rester, vakte hendes meget velformede kranium stor interesse. Der sad stadig hår på kraniet, og der er for så vidt ingen tvivl om, at hun må have været meget smuk, da hun levede. Kraniet kan ses i en glasmontre i kirken, og det er et fotografi værd. Det siges nemlig, at der ind i mellem kommer mere med på billedet, end hvad det menneskelige øje kan se. Måske hviler Berengarias ånd ganske enkelt stadig over den gamle kirke. I nogle tilfælde viser billedet dronningens kranium omgivet af en tydelig, men ikke specielt kraftig stråleglans. Måske de sidste rester af dronningens fyrige temperament? I andre tilfælde ser kraniet fuldt normalt ud. Til gengæld viser billedet også de tydelige omrids af et par tomme øjenhuler, der svæver midt i det hele, og ser ud til at kigge direkte ud i kameraet. Det er ikke ualmindeligt, at et kamera registrerer mere af en bestemt scene end fotograen eller eventuelt andre tilstedeværende ser. Der findes talrige spøgelsesfotografier, der først bliver erkendt som usædvanlige, når de er blevet fremkaldt. Det foto som illustrerer dette kapitel, blev taget i 1977 under en gymnasieudflugt. Fotografen, en 17-rig gymnasieelev, havde godt nok hørt om dronning Bengerd og hendes mystiske kranium, men havde ikke forestillet sig at skulle tage et billede med de mørke øjenhuler på. Senere analyser af billedet har ikke vist nogle former for manipulation eller fejl. De mørke aftegninger må have været virkelig nok, i det mindste for kameraet. Hverken fotografen eller flere tilstedeværende klassekammerater så noget som helst mærkeligt. Et senere forsøg på at finde genstande i kirken, der kunne have spejlet sig i montren og derved dannet de mystiske ”øjenhuler”, gav ikke noget resultat.
					<br/>
					</div><div class ="kapitel"><b> Sjælland og øerne generelt - Kæmpeslangerne. </b>
					<br/>
						Idag, hvor det er blevet ganske almindeligt, at man holder eksotiske kæledyr, har firben i stuen og fugleedderkopper i soveværelset, er der nok ikke mange, der vil blive chokerede, hvis de en dag skulle se en stor slange kravle frit rundt i den danske natur, eller for den sags skyld hænge om halsen på en dansker ude på spadseretur. Men sådan har det imidlertid langtfra altid været. Der var engang, hvor store slanger kun var noget man så i dyreparker og zoologiske haver. Danmark har altid været fattigt på slanger. Vi ligger for langt væk fra de varmere egne af verden, hvor størstedelen af de flere tusind kendte slangearter idag findes. Vi må nøjes med snogen og hugormen. Ja, det vil sige, der er enkelte gange fundet to andre, glatsnogen og æskulapsnogen, men det er også det hele. Vi har ihvertfald ingen kvælerslanger! Det er måske rigtigt nok, men hvad er det så for nogle dyr, som folk i tidens løb, faktisk allerede fra begyndelsen af 1900-tallet, har set sine steder rundt om i landet? I 1943 kunne man således i flere danske aviser læser små notitser om kæmpeslanger, der var blevet set adskillige steder i landet. Et af de mest livlige steder i den forbindelse var Klinteskoven på Møn, hvor ikke mindre end fjorten forskellige mennesker i løbet af sommeren mente at have set en flere meter lang slange i området. Det var sandsynligvis den samme hver gang, men der kan da selvfølgelig have været flere. Der blev ikke gjort noget forsøg på at fange kæmpeslangen, og da sommeren var overstået, forsvandt den da også sporløst. Nogle år før havde Skjern Å-området i det jyske været hjemsted for en anden epidemi af slanger. De var ikke helt så voldsomme i omfang som kvælerslangen på Møn, men de blev efter sigende op mod 3-4 meter lange. I et tilfælde var der endda en af slangerne som angreb en forbipasserende, der var på vej hjem. Man kunne måske tro, at almindelig skræk og overraskelse kunne få folk til at overdrive dyrets størrelse, men i et tilfælde blev den faktisk set ifærd med at kravle over en vej. Vejen var knap 3 meter bred, og slangen var lang nok til, at da hovedet var kommet over på den anden side, var halen stadig inde på græsset i den side af vejen, hvor den startede. Slangerne er dog også blevet set i nyere tid. Så sent som i 1980’erne var en strækning af Susåen lidt uden for Næstved tilsyneladende hjemsted for en slange af betragteligt omfang. Kanosejlere påstod ved tre lejligheder, at de havde set en slange der var over dobbelt så lang som en kano, og tyk som et lår, svømme forbi dem nede i åen, og en enkelt uheldig beboer på vandretur påstod, at hans hund var blevet trukket ned under vandet af et ”uhyre”, da han lod den svømme en tur i åen. Det kunne naturligvis være en stor gedde, der var den skyldige, men slangehistorierne er svære at bortforklare. Sandsynligheden taler for, at det i alle tilfælde har drejet sig om undslupne fangenskabsdyr, hvis det da ikke virkelig har været indbildning, eller andre dyr, der bare er blevet fejlbestemt til slanger, men man kan jo aldrig vide. Selvom zoologerne har gennemtrawlet kloden på kryds og tværs, bliver der stadig opdaget nye dyrearter.
					<br/>
					</div><div class ="kapitel"><b> Sortedamssøen, København - Mysteriet i Sortedamssøen. </b>
					<br/>
						Der er ikke meget mystik over Sortedamssøen i København, når den ligger og sitrer i sommersolen, og solbadere, hundeluftere og kondiløbere flokkes langs dens bredder. Det skal man dog ikke lade sig narre af. I tidens løb er der sket mange mystiske ting her på stedet. Underlige væsener har hjemsøgt søens uklare vand, der er landet rumfartøjer midt i det hele ved højlys dag, og nogle af dem endda for at sætte passagerer af. Det begyndte allerede i 1928, da søen i en længere periode var det helt store tilløbsstykke i hovedstaden. Der var nemlig pludselig kommet hvaler i den!. Faktisk var det to marsvin, noget nær de mindste hvaler man kan forestille sig, men ikke desto mindre var de der. Men hvor var de kommet fra? Marsvin er havdyr, og eftersom Sortedamssøens forbindelse med havet allerede den gang var lukket, er det lidt af en gåde, hvordan dyrene var kommet ind i søen. Efter nogle ugers forløb forsvandt det ene marsvin sporløst, og det andet skyllede dødt i land ved søbredden. Det var sådan set enden på den sag, for det blev aldrig opklaret, hvor de egentlig var kommet fra. Det blev endnu mere mystisk omkring 50 år senere i 1976, da en mærkelig historie begyndte at cirkulere i visse kredse i København. Efter sigende skulle en mand ude på aftentur ved søen have set en nøgen kvinde vade i land fra Fugleøen. Kvinden påstod, at hun var blevet bortført af et rumskib, og sidenhen sat ned midt i det københavnske. Hvem hun var og om der overhovedet var noget om den historie, blev vist aldrig rigtigt opklaret, men det skal da lige nævnes, at den danske ufo-forening SUFOI i deres arkiver har en beretning fra et barn, som påstod, at hun havde set et stort rumskib med lysende vinduer lande på søen ved højlys dag, sjovt nok uden at andre lagde mærke til det. Sortedamssøen, og de to nærtliggende søer i området, Peblingesøen og Sankt Jørgens Sø, er hverken særligt store eller særligt dybe, men alligevel er der også folk som påstår, at de har set en søslange i området. Iagttagelserne var mest almindelige i slutningen af 1970’erne og i 1980’erne, hvor alle søslangers ”moder”, Loch Ness-uhyret”, jævnligt optrådte i aviserne. Det har uden tvivl givet inspiration til en hel del af iagttagelserne, men der er også en del helt enkle og nøgterne beskrivelser af noget, der ligner en stor svømmende slange med en finne eller manke ned ad ryggen. Fiskebestanden er stor i Sortedamssøen og de andre søer, så det kan da udemærket tænkes, at de fleste af historierne skyldes en stor gedde eller noget lignende, der svømmer rundt nede i vandet, men det kan jo også tænkes at en eller anden på et eller andet tidspunkt har sat noget ud i søen, der egentlig ikke burde være der. Når det kunne gøres med marsvin i 1928, kunne det vel også gøres med andre dyr på andre tidspunkter. Idag har søen været genstand for talrige biologiske undersøgelser, og der er blevet gjort forsøg på at forbedre vandkvaliteten betragteligt. Der er ikke blevet opdaget noget usædvanligt i den forbindelse, så det er nok tvivlsomt, om der stadig skjuler sig et uhyre i søen, men det kan nok aldrig skade at holde øjnene åbne.
					<br/>
					</div><div class ="kapitel"><b> Thorvaldsens Museum, København - Den evige billedhugger. </b>
					<br/>
						Billedhuggeren Bertel Thorvaldsen er formentlig en af de internationalt mest anerkendte kunstnere, som Danmark nogensinde har fostret. Han har skabt skulpturer, der ikke alene pryder steder som Københavns Domkirke, men også Peterskirken i Rom, hvor de står side om side med værker af Michelangelo, en af verdenshistoriens fineste billedhuggere. Udover sine kunstneriske evner var Thorvaldsens også velsignet med en fremsynet og publikumsvenlig ånd. I 1838 skænkede han såvel sin private kunstsamling som et stort antal af sine egne værker til København, da han efter en lang årrække i Rom vendte hjem til sin fædreland til en absolut heltemodtagelse. Hvis man iøvrigt vil se hvordan den forløb, er det gengivet i en stor billedfrise på museets ydermur. Thorvaldsens Museum var det første offentligt tilgængelige museum i Danmark. Thorvaldsens nåede aldrig selv at se museet færdig. Han døde i 1844, kun 6 år efter sin hjemkomst, men det skal man ikke nødvendigvis være ked af. For tilsyneladende pusler han rundt på sit museum den dag i dag, hvor han holder øje med tingene, og nyder sit livsværk. Det siges at personalet på museet flere gange har hørt langsomme skridt i nogle af de tomme sale efter lukketid, og har fornemmet en tilstedeværelse, som dog er af både velvillig og positiv art. Ingen af dem har på nogen måde følt sig bange eller forskrækkede, og de er derfor overbevist om, at det må være mesteren selv, der stadig holder sit museum under opsyn. Andre kan berette om en langt tættere kontakt. Det er således ganske almindeligt, at kunststuderende og andre interesserede får lov til at bruge tid på at tegne de forskellige statuer og andre værker. De kan ofte ses rundt om i museets sale med staffeli og tegnebræt. En af dem havde i 1994 en meget usædvanlig oplevelse: ”Jeg har altid været vild med at tegne, og i den første halvdel af 1990’erne brugte jeg meget tid på forskellige museer, hvor jeg enten tegnede arkitektoniske detaljer eller statuer, buster og lignende. I foråret 1994 brugte jeg de fleste af mine ledige stunder på Thorvaldsens Museum. En dag hvor det havde regnet fra morgen til aften, var jeg blevet helt alene i en af de store sale. Jeg sad på min taburet med mit tegnebræt på skødet, og prøvede at tegne en af de mange statuer. Jeg ved ikke om jeg var træt eller bare sjuskede, men tegningen fungerede ikke rigtigt. Jeg burde have revet den i stykker og være gået hjem, men jeg ville ikke rigtigt indrømme det overfor mig selv, så jeg klattede videre uden rigtigt at komme nogle vegne.” ”På et tidspunkt hørte jeg nogle langsomme men faste skridt komme hen imod mig, hvorefter de standsede lige bag det sted, hvor jeg sad. Jeg var efterhånden vant til, at folk stoppede og kiggede på hvad jeg lavede, så jeg tænkte ikke over det, før jeg tydeligt kunne fornemme, at min tilskuer ikke brød sig om det jeg lavede. Jeg vendte mig halvt om, og fik øje på en lidt alvorlig udseende ældre herre i mørkt tøj, som stod med hænderne på ryggen og kiggede interesseret på min tegning. Han sagde ikke noget, men kiggede venligt på mig, og rystede ganske stille på hovedet.” ”Jeg kiggede igen ned på min tegning, og sagde så noget i retning af: ”Næ, du har nok ret!”, hev papiret af tegnebrættet og krøllede det sammen. Da jeg så på manden igen, smilede han, nikkede ganske langsomt, og forsvandt!” ”Jeg fik ikke tegnet en streg mere den dag. Jeg brugte resten af tiden indtil lukketid på at lede efter den mystiske mand, men uden held. Der var ingen steder han kunne være forsvundet hen på den måde, ingen døre han kunne være gået ind af, og selvom jeg måske nok var lidt træt, så jeg hverken syner eller noget. Jeg har efterhånden ikke anden forklaring, end at jeg har mødt Thorvaldsen selv.”
					<br/>
					</div><div class ="kapitel"><b> Universitetsbiblioteket, København - Bogspøgelset. </b>
					<br/>
						Det gamle universitetsbibliotek i Fiolstræde i København er et stemningsfuldt sted. Her har tusindvis af studenter og andre gæster i årenes løb slidt gulve og reoler tynde. I tidens løb er trafikken dog blevet mindre og mindre, efterhånden som samlingerne blev større og større, og spredt på forskellige institutter og nyere biblioteker rundt om i byen. Fortiden hvisker fra alle kroge her på stedet, så det kan ikke komme som nogen overraskelse, at det også spøger her. Det er nu et yderst fredeligt, og for så vidt meget passende spøgelse, man kan risikere at møde herinde. Det siges nemlig, at en af bibliotekets brugere aldrig har forladt stedet. Nogle gange kan man møde en lidt krumrygget ældre mand i gammeldags tøj. Han ser ikke speciel spøgelsesagtig ud, og mange har da heller ikke været klar over, at de havde med noget overnaturligt at gøre, før de så den gamle mand gå op på en af stedet mange bogstiger, tage en bog frem fra reolen, gøre nogle notater på et stykke papir, og derefter forsvinde i den blå luft. Der hersker en del uenighed om hvem den studerende herre egentlig er. I følge nogle historier er han en gammel underbibliotekar, der altid blev forbigået ved forfremmelser, og derfor gik i graven som en skuffet og bitter mand. Ikke desto mindre elskede han sit bibliotek inderligt, og har derfor aldrig forladt det. Måske går han og venter til evig tid på en forfremmelse, der aldrig kommer. En anden version af historien siger, at det i virkeligheden drejer sig om en islandsk professor, der i forbindelse med overdragelsen af en stor samling islandske håndskrifter til Island i 1960’erne, gennemgik samlingerne for at finde de ting, der skulle returneres til hans hjemland. Returneringen af de islandske håndskrifter gav anledning til voldsom debat, og da den islandske professor døde midt i det hele, nåede han aldrig at opleve, at håndskrifterne faktisk blev givet tilbage til hans fædreland. Han går derfor stadig rundt i biblioteket og leder efter de håndskrifter, som for længst er tilbage hvor de hører hjemme. Om det så er underbibliotekaren eller den islandske professor er ikke til at sige, men en af de to herrer har også efterladt et andet minde om deres eksistens. På stille dage kan nemlig høre lyden af langsomme skridt fra ellers tomme lokaler. I en lang periode i slutningen af 1980’erne og begyndelsen af 1990’erne, tilbragte forfatteren til denne bog meget tid på biblioteket, som dengang også var avisbibliotek. Det foregik ofte i yderkanterne af bibliotekets åbningstid, og specielt om aftenen var det almindeligt at høre skridt passere gangen uden for det lokale, hvor man kunne side og læse gamle aviser på mikrofilm. Dørene stod som regel åbne ud til gangen, men selvom lyden af skridtene var meget tydelig, var der ofte ingen at se derude. En anden flittig bruger af biblioteket fortalte, at han flere gange havde hørt skridtene standse bag ved sin stol, når han sad ude på gangen ved en af de mikrofilmlæsere, der også fungerede som kopimaskiner. Han turde aldrig vende sig om, men havde en tydelig fornemmelse af, at en eller anden stod bag ham og kiggede venligt interesseret på hvad han lavede.
					<br/>
					</div><div class ="kapitel"><b> Uranienborg, Hven - Den mystiske astronom. </b>
					<br/>
						I mange år var den danske astronom Tycho Brahe et højt anset mand i Danmark. Han havde fået hele øen Hvem som len af den danske konge, og her havde han bygget sit store observatorium og hus, Stjerneborg og Uraniborg. Men pludselig en dag skete der noget mærkeligt. Tycho Brahe fik frataget sine privilegier, og endte med at forlade Danmark og rejse til Prag. Og hans flotte bygninger på øen blev ganske enkelt jævnet med jorden. Hvorfor gik man så voldsomt til værks? Det siges, at Christian den 4. aldrig tilgav ham, at han tog af sted, men måske er der en anden, og langt mere mærkværdig forklaring. Hele historien tager sit udgangspunkt i en gammel hedensk skik som sagde, at kongen skulle ofres, hvis ikke det gik ham og hans rige godt. Oprindeligt har kongen uden tvivl på denne måde måttet lade sit liv, men på et vist tidspunkt har man udvidet skikken til, at kongen også kunne ofres per stedfortræder. Beslutningen blev truffet af kongen og 12 af hans mest betroede mænd i fællesskab. I følge denne teori besluttede kongen og hans betroede mænd i 1597, hvor Christian den 4.’s position i landet var svag, at der måtte et offer til – en syndebuk, om man vil. Da Tycho Brahe samtidig selv havde mistet en del af sin magt og indflydelse – han havde haft sit len på Hvem i 21 år, men havde ikke passet sine pligter i den forbindelse særligt godt, var han et oplagt emne. Det er muligt han meldte sig frivilligt til at drage i landflygtighed og tage kongens synder med sig, men det er også muligt han ganske enkelt blev ofret. Man inddrog hans rettigheder, og nedrev hans bygninger. Tycho Brahe døde i øvrigt i 1601 under omstændigheder, der nok kan anses for at være lidt mærkelige. Efter sigende ville han ikke rejse sig fra bordet under en middag med kronede hoveder, og endte med en sprængt blære, der blev til bughindebetændelse, som til sidst slog ham ihjel. Andre har dog sidenhen argumenteret for, at hans simpelthen blev forgiftet – måske det endelige offer. Med en så omtumlet og dramatisk tilværelse, er det måske ikke underligt, at en del øjenvidner mener de i sene nattetimer har set en mand stå som hensunket i dybe tanker ved ruinerne af Uraniborg og Stjerneborg, mens han betragter nattehimlen. Måske er det Tycho Brahe som aldrig rigtigt er blevet færdig med sine observationer. Desværre kan man ikke få noget at vide af ham, for hvis man forsøger at komme nærmere, toner han simpelthen bort i nattemørket.
					<br/>
					</div><div class ="kapitel"><b> Vor Frue Kirke, København - Satans Kirke? </b>
					<br/>
						Vor Frue Kirke, eller Københavns Domkirke, som den jo også hedder, er en relativt moderne kirke, der mangler meget af den patina, som typiske gamle danske kirker har. Der har ganske vist været en kirke på stedet siden slutningen af 1100-tallet, men den nuværende kirkebygning blev først indviet i 1829. Det er den sidste i en lang række af bygninger, som i årenes løb er blevet ødelagt ved brande og lignende ulykker. Den foregående kirke på stedet gik således op i flammer under Københavns bombardemnet i 1807. Udover de større katastrofer har Vor Frue Kirke i årenes løb også været vidne til en hel del besynderlige hændelser, deriblandt nogle ting, der i perioder kan have fået mange til at tro, at det mere var Djævelens Kirke end Guds, eller for dens sags skyld Vor Frues. I 1680’erne blev en soldat således hængt på Nytorv. Han havde for det første været så letsinding, at han havde skrevet en kontrakt med Fanden, og det kan jo altid give problemer, men samtidig han havde også været dum nok til at skrive kontrakten med sit eget blod og dernæst sætte den op på døren til Vor Frue Kirke. Det varede ikke længe før en vægter opdagede den famøse kontrakt, og eftersom den var underskrevet med navn og det hele, tog det ikke lang tid at finde den skyldige. En anden sen aften i 1690 opdagede et par københavnske vægtere et par personer, der opførte sig temmeligt mærkeligt. Den ene gik med en stor sæk på nakken, og det er der for så vidt ikke noget mærkeligt i, men den anden gik baglæns, og det er typisk noget man gør, når man har heksekunster for. Vægterne spildte derfor ikke tiden, men pågreb de to, der viste sig at være to kvinder. De forklarede, at de havde haft til hensigt at gå tre gange rundt om Vor Frue Kirke med sækken, der som man måske nærmest kunne forvente, indeholdt en sort kat, hvorefter de ville banke på kirkedøren, og tegne en cirkel omkring sig selv med et sort kors i midten. Det skulle få Fanden selv til at vise sig. Planen var så at sælge katten til ham, åbenbart var han altid villig til at købe en sort kat mere, og så ville han forhåbentlig betale så rundhåndet, at de to kvinder kunne slippe ud af den pengenød de befandt sig i. At forhandle med Fanden selv var en alvorlig forbrydelse, men de to vordende hekse slap billigt. De kom på skift i gabestokken på Nytorv en time hver i tre dage, hvorefter de foran hele menigheden i kirken måtte aflægge tilståelse om deres gerninger. Ved senere lejligheder har man også fanget andre personer med tilknytning til mørkets magter, og så sent som midt i 1970’erne, da kirken blev restaureret, fandt man mønter under alteret, der henviste til sagen om djævletilbederne på Anholt i 1973 (se også nr. 16 Anholt). Siden har der vist været ganske fredeligt omkring kirken, men de påstås da, at en og anden sen nattevandrer kan risikere at måde et par kvinder med en sæk på nakken, eller kan risikere at genopleve den del af Københavns bombardement, som udspillede sig omkring kirken. Den gang var den forsynet med et højt tårn, og englænderne brugte det simpelthen som skydeskive. Ødelæggelserne var derfor særligt voldsomme i dette kvarter. Man kan iøvrigt stadig se nogle af kanonkuglerne fra den gang. De sidder i muren over porten til Nørregade nr. 13.
					<br/>
					</div><div class ="kapitel"><b> Øresund - Sømunken. </b>
					<br/>
						Øresund var, specielt før i tiden inden moderne færger gav sig til at sejle farvandet tyndt, et glimrende fiskeområde, hvor en flittig fisker kunne gøre gode og store fangster. Ind i mellem kunne de dog også gøre højst mærkelige fangster. I 1550 var der således en fisker, som fik noget yderst mærkeligt i sine garn. Det var en stor fisk, men en fisk som ingen havde set magen til før. Den var stor som et menneske, havde et hoved som en glatbarberet mand, og en klædning som en munkekutte, men den var beklædt med skæl. Den havde også to lange finner i stedet for arme. Da fiskeren kom i land og fik fremvist sin fangst, var der ingen tvivl. Han havde fanget en af de legendariske sømunke, mærkelige væsener, som man kunne se beskrivelser af i datidens lærde værker. En så betydningsfuld fangst kunne naturligvis ikke bare ende på fiskemarkedet, så derfor blev der sendt besked til kongen, Christian den 3. som med det samme bad om at få det mærkelige væsen forevist. Kong Christian studerede det mærkelige væsen med stor interesse, og han fik endda sat det ud i voldgraven omkring sit slot, hvor det svømmede langsomt frem og tilbage, mens det frembragte ”nogle dybe suk, som udtrykte den dybeste sorg og kval”. Kongen prøvede flere gange at tale med sømunken, men den sukkede bare og svømmede videre. Der blev også sendt bud efter en præst i håbet om, at han måske kunne komme i kontakt med sin marine kollega. Men han havde heller ikke heldet med sig. Selvom han prøvede at tiltale sømunken på latin, svarede den ham heller ikke. Efter tre dages forløb døde sømunken, stadig uden at have sagt et ord. Kongen var ked af, at han ikke fik talt med det mystiske væsen, men sørgede i det mindste for, at det fik en god og kristen begravelse. Desværre fortæller kilderne ikke noget om hvor sømunken kom i jorden, for det ville uden tvivl interessere mange forskere. Historierne om denne, såvel som andre sømunke, levede videre i mere end 300 år, før der endelig var nogen som fandt løsningen på gåden om disse mystiske væsener. Var de virkelighed, eller et resultat af indbildning og ønsketænktning, eller måske ligefrem en form for bedrag, der skulle vende folks interesse mod kirken? Det blev en dansk naturforsker, der blev sømunkenes banemand. I 1853 fik Japetus Steenstrup muligheden for at undersøge en sømunk nærmere, da et tilsvarende væsen strandede ved Ålbæk Strand i Nordjylland. Her viste undersøgelserne, at det i virkeligheden drejede sig om kæmpeblæksprutter. Det der lignede en munkekutte var blækspruttens ydre hylster, den såkaldte kappe, og skællene var i virkeligheden dyrets farvemønster, resten var ønsketænkning. Og de dybe suk som kong Christians sømunk udstødte, var lyden af det vand, den pumpede gennem kroppen, når den svømmede rundt i voldgraven. For at havdyr har det sikkert ikke været behageligt at svømme rundt i snavset ferskvand. I vore dage ser man ikke meget til kæmpeblæksprutter eller sømunke i Øresund. Trafikken er for stor til den slags, og dyrelivet holder sig inden for mere ordinære rammer. Men man kan jo aldrig vide, hvad der en dag skyller op på stranden et eller andet sted. Og en kæmpeblæksprutte er altid interessant. Selvom vi i dag ved, at de eksisterer, er disse store dyr stadig nogle af verdenshavenes mest ukendte indbyggere. .
					<br/>
					</div>
					</div>
	</div></div>

<div id ="panel">
	<div id="speed">
		Indtast din læsehastighed:
		
		<input id="read_speed" type='input' size="3" maxlength="3"><br/></div>
			<button type="button" id ="s_button" class="btn btn-primary s_button">Start læsning</button>
			<button type="button" id ="p_button" class="btn btn-primary s_button">Stop læsning</button>
			<div class ="feed"></div>
</div>


​
	</body>
</html>